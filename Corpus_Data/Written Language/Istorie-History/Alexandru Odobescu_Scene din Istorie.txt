SCENE ISTORICE DIN
CRONICILE ROMÂNEŞTI
ALEXANDRU ODOBESCU
Curând se vor împlini treizeci de ani de când am dat mai întâi în tipar aceste două mici
încercări de restituire a vechilor datini strămoşeşti, scrise într-o limbă care era încă
întrebuinţată şi preţuită pe vremea copilăriei mele.
Abia m-aş fi gândit să le dezgrop, azi, eu însumi, din uitare, după aşa lung răstimp, dacă
nu m-ar fi îndemnat cu tot dinadinsul la această faptă câţiva tineri din Craiova, iubitori de
literatură română, printre care, în primul rând, domnii N.P. Romanescu, M. Săulescu şi N.P.
Guran, precum şi merituosul editor craiovean al Bibliotecii literare.
Domnia-lor, şi nu eu, au judecat aceste prime ale mele scrieri demne de a figura în acea
culegere naţională.
Totuşi, dacă generaţiunea cititorilor de astăzi ar găsi cumva că domnia-lor nu s-au
înşelat pe deplin, atunci poate că mi-aş lua şi eu seama şi, la vârsta înaintată la care am ajuns,
m-aş cerca, chiar de acum înainte, să dau fiinţă la mai multe alte studii şi plăsmuiri de aceeaşi
na-tură, pe care nepăsarea puţin îmbietoare a publicului nostru m-a făcut să le las, de mari de
ani, în stare de schiţe, de note, de proiecte, de visări.
La 1860 însă, atunci când încă credeam, ierte-mi-se o zicătoare popo-rană, că tot ce
poate zbura se şi poate mânca, iată cu ce precuvântare am dat zbor în lume modestelor mele
încercări tinereşti:
După titlul şi după cuprinderea acestui mic volum, fieşcine va vedea c-am avut drept
model frumoasa nuvelă istorică a d<omnu>lui Constan-tin Negruzzi asupra lui Alexandru
Lăpuşneanu. Ca orice imitaţiune, încercările mele sunt cu mult mai prejos de acel mic cap doperă; în lipsa talentului, m-am silit cel puţin să păstrez, pre cât s-a putut, formele şi limba
Letopisiţelor naţionale, cu care, în dreptate, se poate lăuda mai vârtos Ţara Moldovei; să adun
datini, numiri şi cuvinte bătrâneşti, spre a colora aceste două episoduri culese din cronicele
vechi.
Faptele istorice ale unei ţări sau ale unei epoci au totdeauna un inte-res mai viu, când
traiul şi ideile, obiceiele şi graiul de acolo sau de atunci ne sunt cunoscute. Scopul romanţelor
istorice este, în parte, d-a ni le arăta; acesta este şi folosul lor instructiv.
Cei ce pot mult, izbutesc a caracteriza într-asemenea scrieri uşoare o epocă sau o
naţiune; cei cu bunăvoinţă, dar cu mai slabe mijloace, fac, ca mine, încercări!
Mihnea Vodă cel Rău a fost publicat mai întâi în foiţa ziarului Românul din 1857 şi tras
atunci în broşură osebită; Doamna Chiajna s-a tipărit pentru prima oară în Revista Carpaţilor
din 1860; în acest din urmă an, am format din îmbe un mic volum tipărit cu litere chirilice,
sub titlul ge-neral: Scene istorice din cronicele româneşti. Bune sau rele, Biblioteca literară
mi le retipăreşte acum tot cum au fost de la început. Abia se vor ivi vreo trei-patru
neînsemnate îndreptări de fapte.
Paris, 1886
SCENE ISTORICE...
MIHNEA VODĂ CEL RĂU 1508-1510
I
MĂNEŞTI
Să n-aibi milă!
Ca la două ceasuri cale-n jos de Ploieşti curge apa Cricovu-lui, care, cu mii de pâraie ce
se resfiră şi se-mpreună, împes-triţează matca sa răzlăţată şi nisipoasă; de-a stânga, câmpia
şeaţă se lungeşte până în poalele munţilor; d-a dreapta malul se-nalţă râpos şi acoperit cu
păduri vechi şi stufoase. Pe o cul-me mai semeaţă a acelei coaste sta, pe la leatul 1508,
cetăţuia lui Dracea, armaşul din Măneşti; din zidurile ei înnegrite, vederea cuprindea toată
lunca, cu bordeiele şi coşarele ţărăneşti răsipite prin tufişe şe bălării; mai departe, turnurile
bisericii din Târşor, pe care o zidise, cu vreo câţiva ani mai nainte, Vladislav Vodă, ce chiar
într-însa, zice Cronica, au pierit de sabie; şi, în fund de tot, plaiurile aburoase ale Câmpinei şi
ale Breazei.
Într-o zi noroasă de primăvară, puţin în urma Paştilor, crivăţul sufla iute şi-ngheţat din
fundul văilor, iar jalnicele sale gemete aduceau de departe, împreună cu freamătul bătrânilor
stejari, chiotele de vânătoare ale bătăiaşilor şi lătrătura chelă-lăită a copoilor; căci departe,
tocmai în Valea Comanacului, Mihnea, fiul armaşului, se desfăta vânând fiarele sălbatice,
după obiceiul boieresc de pe atunci, când stăpânul, pentru a sa mulţumire, ridica de prin sate
toţi vecinii cu gloata, de ră-mâneau ţarinele nearate şi ogoarele pustii .
Un glas de bucium s-auzi deodată sunând tare din cetăţuie, şi vânătorii, deşteptaţi din
zgomotoasa şi sălbatica lor beţie, printr-acea grea şi păcinică chemare, se întoarseră cu larmă
spre casă, unii purtând pe umeri dobitoacele ucise, atârnate pe bârne, alţii ducând câinii de
zgarde şi curuii în lănţuşe. În fruntea lor mergeau călări, cu frâul legat de oblânc, Mihnea şi
feciorul său, Mircea Ciobanul; tatăl, om matur şi vârtos, avea scrise pe faţa sa păroasă şi
posomorâtă şi-n ochii săi ar-zoi şi-ncruntaţi, străşnicia caracterului său; băiatul, abia ieşit din
copilărie, vădea o fire şi mai sălbatică, care-i şi meritase porecla de Cioban.
Amândoi purtau cioboate de piele groasă, până la genunchi, poturi de dimie albă, un
cojoc scurt, de oaie neagră, cu glugă la spate, şi chimir cu oţele; la gât aveau grumăjer rotund
de zale de fier, şi-n cap o ţurcă flocoasă, adusă la o parte; la brâu, satâr şi jungher. Unii din
vânătorii pedeştri purtau săneţe, ceilalţi, arcuri şi săgeţi. Astfel păşea ceata înainte, şi
înnoptase bine când ajunse în curtea cetăţii.
- Descalecă mai în grabă şi sui-te-ncoa! strigă lui Mihnea, din capul scării şi cu glasul
năbuşit de lacrimi, o femeie cam trupeşă, ce nu-i puteai zice nici tânără, nici frumoasă,
boierul socru, biet, trage ca să-şi dea sufletul, şi mereu cere de dom-nia-ta.
- Iată-mă-ndată, şi Mihnea descălecase, urcase îngusta şi direapta scară de piatră, şi,
prin tinde întunecoase, mergea la odaia tatălui său.
Când deschise mica uşă de brad, el zări pe bătrânul armaş uscat şi galben, cu fruntea
pleşuvă, cu barba albă, zăcând lun-git pe spate pe o velinţă albă, în căpătâiul unui pat ce
ţinea, d-o parte, toată întinderea odăii. Alături ardea o făclie de ceară galbenă, şi un biet
călugăr bogonisea pe sloveneşte, dar cu glas slab, rugile agoniei; în perete, o mică candelă
lumina o veche troiţă de lemn, şi, mai încolo, pe ziduri, stau rânduite, peste un zăblău vărgat,
arme de tot felul, coifuri, zale de fier, tuiuri, iatagane trunchiete şi dispuieri luate de pe la
duşmanii învinşi. O singură armă, o ghioagă de fier ţintuită, mare şi grea, buzdu-ganul însuşit 
slujbei de armaş-mare, sta aşezată pe velinţa flo-coasă d-a dreapta bolnavului, şi mâna-i
osoasă, dar slăbită, printr-o mişcare spasmodică a nervilor, căta încă s-o ridice.
Când Mihnea intră în odaie, ochii unchiaşului, afundaţi sub cercul albit al sprâncenelor,
clipiră ca o candelă ce moare, şi buzele-i vineţite şoptiră tremurând aceste cuvinte:
- Fătul meu! fă inimă vitează! nu te lăsa! fii stâlp ţeapăn casei noastre şi nu-ngădui să
cază biată moşie părin-tească pe mâna oltenilor, p-a Basarabeştilor - trăsni-i-ar Dom-nul din
senin! c-aşa avem noi lăsat cu blestem de la moşi strămoşi: pace şi răgaz să n-avem cu
neamul lor cel urgisit De-ţi va da Domnul Dumnezeu putere şi tărie, să nu cruţi, să n-aibi
milă, că nici de tine nimeni nu va avea milă, când te vor vedea înfrânt şi ticăit Mâna mea s-a
muiat nu mai poate ridica buzduganul ăsta, vechiul meu tovarăş, bunul meu prieten; ia-l
acuma tu în mâinile tale, şi proaşcă să faci, când vei izbi cu dânsul în duşmanii noştri Să naibi milă!
Glasul i se curmă; ca un fior i se strecură prin tot trupul şi rămase încleştat! Atunci, în
mijlocul acelei tăceri de spaimă, prin care trecea suflarea morţii, în loc de sunetul cuvios al
clo-potelor, se auzi o zăngăietură înfundată de cătuşe şi de lanţuri. Erau bieţii vecini robiţi şi
puşi în fiare de răposatul armaş, care zăceau aruncaţi în fundul pivniţelor cetăţuii sale, şi
acum, în mijlocul nopţii, îşi scuturau dureroasele lor lanţuri.
Apoi totul intră în tăcere; prin odăi abia se auzea ceva sus-pinuri de femei, şi p-afară
văietarea viforoasă a crivăţului. Întu-nericul domnea peste tot.
Deodată însă începură a se deosebi tropote de cai, şi curând după aceea câţiva călăreţi
băteau tare cu paloşele în poartă. Stoica, om vechi al casei, deschise oblonul, scoase capul pe
o îngustă ferestruie şi întrebă:
- Cine e?
- Oameni buni! răspunseră d-afară.
- Ce cătaţi aşa înnoptat pe la casele creştinilor?
- Suntem de la domnie, noi, boieri ai ţării, şi venim să ne închinăm noului Domn ales de
obşte, lui Mihnea Vodă.
La aceste cuvinte neaşteptate, Stoica deschise poarta şi boierii, descălecând, merseră
până la Mihnea, îi sărutară mâna cu smerenie, iar cel mai bătrân dintre dânşii grăi într-astfel:
- Ani mulţi întru noroc şi fericire urăm mariei-tale! Aflatu-fi-vei din zvonul şi jalea
obştii că s-au pristăvit fericitul Domn şi bun creştin Radu Vodă, iar norodul cerând cu o
glăsuire ca să-i fii măria-ta sprijin şi părinte, boierii ţării te-au ales ca să urmezi răposatului în
domnie, şi pe noi, supusele măriei-tale slugi, ne-au trimis ca să te rugăm, din partea tuturor
îndeobşte, să primeşti volnic şi bucuros această sarcină. Deci fie-ţi, Doamne, milă de moşie şi
nu o lăsa în prada hrăpitorilor, care de toate părţile pohtesc la dânsa ca să o strice şi să o
jăfuiască. La măria-ta aleargă toţi cu nădejdea, ca puii la cloşcă. Nu-i lepăda: îndură-te,
Doamne, de pământenii măriei-tale şi le deschide aripă de apărare!
Mihnea stăpâni în sineşi bucuria, mulţumi cu sânge rece boierilor şi îndată porunci să i
se gătească cai de plecare.
La revărsatul zorilor, Mihnea cu fiul său şi cu Stoica, boierii trimişi în solie şi câţiva
călăraşi se porniră pe drumul Curţii de Argeş.
Buna jupaniţă Smaranda, acum Doamnă a Ţării Româneşti, rămase cu slujitorii şi
femeile sale ca să-ngroape, a doua zi, pe bătrânul Dracea, armaşul din Măneşti, la mănăstirea
Târşorul.
II
CURTEA DE ARGEŞ
Nu-i aşa c-avuţiile-s amăgitoare?
Să aflăm acuma prin care împrejurări această cinste nevi-sată se dete lui Mihnea.
Radu Vodă, căzând sub grea afurisanie şi urgie a patriar-hului Nifon, se răpusese de o
groaznică şi cumplită boală, şi, cu toată cinstea Voievozilor, se îngropase la mănăstirea sa din
Deal. Fratele lui, Vlăduţă, era încă prea tânăr ca să ia cârma ţării; boierii de toate părţile
umblau cu zavistii, care de care s-apuce domnia; Basarabii, care mai erau şi bani moşteni ai
Craiovei, voiau să aşeze pentru vecie neamul lor pe scaunul domnesc; dar ei erau olteni, şi
boierilor de dincoace nu le plăcea a fi mai prejos. Însă sila d-a ţine ţara în vrăjbi îndelun-gate,
şi mai ales temerea d-a vedea viind Domn de la Vladislav, Craiul Ungariei, care, prin solul
său Emeric de Joborg, făgăduia neîncetat boierilor că le va trimite pe Danciul, fiul lui Ţepeluş
Vodă, care trăia în Ungaria, la graful Zapolia, şi care negreşit ar fi închinat ţara protectorului
său, în sfârşit şi frica turcilor ce ameninţau necontenit d-a năvăli preste români, făcură pe
boieri ca s-aleagă dintre dânşii pe cel care, prin firea sa mai semeaţă, se părea că va fi cel mai
viteaz apărător al ţării; acesta fu boierul Mihnea, fiul Dracii, armaşului din Măneşti.
Iată dar pricina pentru care-l vom găsi, câteva zile după moartea tatălui său, în Curtea
domnească de la Argeş; însă nu va mai fi aci asprul vânător cu cojoc de oaie. Azi Mihnea am-brăcat chepeneag de catifea roşie cu ceaprazuri şi cu bumbi de aur, cioareci albi tiviţi cu
găitane de fir, cizme cu pinteni poleiţi ş-un gugiuman de samur cu surguci de pietre scumpe.
Astfel se coboară el, cu alai, din Curţile domneşti, până-n vale, la biserica pe care Radu
Negru Vodă o lucrase cu mare meş-teşug, împestriţând cărămizile şi scobind flori în piatră.
La uşa bisericii îl întâmpină mitropolitul Maxim cu mai mulţi arhierei, purtând crucea
şi Evanghelia, pe care Domnul le sărută cu multă cucerie; la urmă merse de-ngenunche drept
la uşa din mijloc a altarului, îşi rezemă capul gol de sfântul preastol, iar mitropolitul,
punându-i omoforul pe cap, îi citi cu glas măreţ rugăciunile de încoronare ale împăraţilor
bizan-tini şi-i unse fruntea cu sfântul mir.
Sculându-se, Mihnea sărută preastolul şi icoana Adormirii Maicii Domnului ce sta pe
iconostasul din dreapta, ca hram al mănăstirii, şi viind în mijlocul bisericii, mitropolitul îi
puse pe cap coroana Voievozilor şi-i dete-n mână spata şi buzduganul domnesc, ce le ducea,
pe o perină roşie, marele-spătar. Atunci preasfântul părinte împreună cu marele-postelnic îl
duseră de subsuori până la strana poleită ce se-nălţa pe trei trepte la drea-pta în biserică,
purtând pajerea ţării săpată în lemn. Când se urcă noul Domn p-acel scaun bogat, cântăreţii
glăsuiră rugă-ciunea: Tebe Boga hvalim!..., şi oastea de afară slobozi puştile şi săneţele cu
chiote de bucurie şi începură a suna din tobe, din pauce, din trâmbiţe şi din surle.
Toţi boierii stau rânduiţi şi ascultau liturghia. Când se sfârşi dumnezeiasca slujbă,
Mihnea ieşi din biserică, îmbrăcă în tindă caftanul alb cu guler de samur, încinse paloşul şi
încălecă pe un armăsar cu harşa de fir şi cu zăbale suflate cu aur. Atunci se porni alaiul
îndărăt la Curţile domneşti.
În cap mergeau, ca să deschidă drumul, dorobanţii cu gârbace şi vânătorii de plai şi de
Olt cu lungi săneţe; în urma lor veneau roşiorii şi verzişorii călări, despărţiţi în căpitănii,
fiecare cu steagul ei, purtând mintene roşii şi verzi; apoi caii domneşti, acoperiţi cu grele
harşale de fir şi de mătăsuri; îndată după aceştia, Mihnea, însoţit de patru viteji ferentari cu
lăncile poleite-n vârf şi la mânere, şi urmat de boierii de taină, cu vătaşii, aprozii, armăşeii şi
lipcanii lor. Apoi urmau copiii din casă, toţi feciori de boieri, îmbrăcaţi cu şavanele şi cu 
cabaniţe de felurite stofe scumpe, având mari podoabe şi fotaze la cai; ei şi cu aprozii purtau
sângeacul sau steagul cel mare şi două tuiuri turceşti date de la Împărăţie. După dânşii veneau
lefe-giii cu haine galbene, simenii şi scutelnicii pedeştri; apoi gloa-ta boierilor mazili şi
boiernaşilor, iar la sfârşitul tutulor cete-lor, o grămădire amestecată de slugi boiereşti, de
orăşeni, de neguţători şi de săteni.
Alaiul se opri în Curţile domneşti; Mihnea descălecă, trecu printre boierii rânduiţi în
îndoit şireag, intră în sala mare a spătăriei şi se urcă pe tronul domnesc, scoţând coroana din
cap, drept semn de jale pentru tătâne-său ce murise.
Marele-postelnic sta în picioare la dreapta lui.
Mai întâi veni mitropolitul Maxim ca să-i sărute mâna, şi-i rosti câteva cuvinte de urare
în limba sârbească. Călugărul Maxim fusese trimis de Craiul Ungariei ca să împăciuiască pe
Radu Vodă cu Bogdan, Domnul Moldovei, şi de atunci, deşi era sârb de neam, rămăsese ca
mitropolit în ţară. Mihnea răspunse pe scurt că-i pare rău unde nu se pot înţelege d-a dreptul,
şi părintele, întorcându-se spre norod, îi dete obicinuita binecuvântare.
După dânsul înaintă un boier bătrân; postelnicul, vorbind către Domn, îi spuse:
- Sluga măriei-tale, Pârvu vornicul Basarab, sărută poala măriei-tale.
- Te afli zdravăn, jupan Pârvule? întrebă Mihnea cu un zâmbet de bunătate prefăcut şi
amăgitor.
- Slavă Domnului, măria-ta; ne ţinem şi noi cum putem.
- Dar neica Barbu cum trăieşte? Nu-l văd p-aici. - E şezător la dregătorie, măria-ta, în
Craiova.
- Bine face. Ei, măre boieri, domnia-voastră, zice el arun-cându-şi ochii asupra gloatei,
să fie în Ţara Românească mulţi bărbaţi de treabă şi cu temei, precum sunt aceştia (vrând să
însemneze pe Basarăbeşti), în frica lui Dumnezeu vă zic c-ar fi blagoslovenie cerească!...
Spune-mi, jupan Pârvule, pare-mi-se c-aveai mai mulţi prunci?
- Cu adevăr, am trei feciori, măria-ta, ş-au crescut flăcăi mari.
- Apoi să la facem de căpătâi; să-i însurăm. Ce nu-i arăţi şi nouă ca să-i cunoaştem?
- Nu ştiu cum să dovedesc măriei-tale mulţumită pentru atâta milă şi cinste ce dai casei
mele.
- La boieri vrednici toate se cad, jupan vornice!
Atunci, trei tineri, între 15 şi 25 de ani, cu mândre şi drăgălaşe chipuri, veniră să sărute
mâna domnească.
- Acesta e fiul meu Ilie, pe care am socotit peste puţin să-l căsătoresc, zise bătrânul
boier, în ochii căruia se citea bucuria unui părinte.
- Să fie comis-mare în zilele mele, şi voi să-i fiu nun.
- Acestălalt, adaose Pârvu, e fiul meu Neagu, care a învăţat multă carte de la fericitul
patriarh Nifon.
- Să-mi fie mie logofăt de aproape.
Tânărul, închinându-se adânc la Mihnea, îl rugă, drept har, să-i lase vătăşia de vânători.
- M-am deprins cu dânşii, şi ei cu mine, ca trup cu suflet, măria-ta, zise el cu glas neted
şi hotărât.
- Fie-ţi pe plac, răspunse Mihnea în nemărginita sa milo-stivire.
- Acesta e cel mai mic al meu fecior, Dragomir.
- Voi chiar de azi să-l număr printre copiii mei din casă. Tatăl şi toţi trei feciorii senchinară lui Vodă, şi postelnicul începu a numi pe ceilalţi boieri.
Ceremonia se sfârşi, şi toată boierimea rămase încântată de noul stăpânitor; fiecăruia îi
dase sau îi făgăduise un os de ros.
- Dumnezeu să-i dea ani mulţi de viaţă şi de domnie! zi-cea fiecare, ieşind din pragul
domnesc.
Nu trecu mult timp şi sosi vremea să se facă nunta lui Ilie, feciorul vornicului Pârvu
Basarab, cu Ilinca, fiica lui Radu, spătarul din Albeşti.
În ziua aceea Curtea domnească se-mpodobi ca de o sărbă-toare, şi-ntr-adevăr vrednici
erau amândoi logodnicii de aseme-nea podoabă. Amândoi tineri, frumoşi şi bogaţi, se păreau
meniţi pentru o desăvârşită norocire. Când tânăra fecioară se arătă cu conciul semănat cu
diamanturi, cu aburosul zovon de filaliu, cu auritul văl de beteală răsfirat pe un biniş de suvaiu alb, cu grumazul acoperit cu şiruri de mărgăritare şi cu cununia de flori pe frunte, ar fi
zis oricine că vede icoana cea mai blândă şi cea mai smerită a Pururei Fecioare.
Acea frumuseţe pătrunse pe toţi, iar mai cu seamă pe Mih-nea, în a cărui inimă deşteptă
patima cea mai fieroasă şi mai neruşinată.
Nunta se făcu însă cu veselie; covorul pe care stau mirii la cununie era semănat cu
galbeni venètici; de toate părţile prin odăi ploau, pentru boieri, zaharicale, iar în curte, pentru
no-rod, bani mărunţi de argint şi de aramă, cu mărcile banului Barbu Basarab şi lui Mihnea
Voievod. La masă, ginerele şezu la dreapta lui Vodă şi purtă în cap gugiuman domnesc; după
cină, boieri şi jupaniţe se prinseră în horă, şi când veni ceasul de a se sparge cheful, un
slujitor de sub masă începu să cânte ca cocoşul, ca să vestească că se apropie ziua.
Toţi se-ntoarseră pe la casele lor cu făclii şi cu masalale, toţi veseli, mulţumiţi, dar
nimeni mai mult decât tinerii însuraţi. Însă abia intrase ginerile în odaia făgăduinţei,
cumpărând cu cai şi cu arme această dorită plăcere de la fraţii şi de la rudele miresei, ce stau
la uşă şi-l opreau d-a intra, abia avuse vreme, în dulcea lor grăbire, să stingă candela, când
nişte tâlhari, pătrunzând pe furiş într-acel cuib de fericire, sugru-mară în pat pe Ilie şi luară cu
sine trupul mortului, pe mireasă leşinată şi toate sculele ce erau risipite prin odaie.
A doua zi, spaima şi jalea erau scrise pe toate feţele; ni-meni nu ştia ce să zică, ce să
gândească; Mihnea singur simţea în sineşi nu mustrarea unui cuget de om, ci mulţumirea unei
inimi de fiară sălbatică ce şi-a îndestulat patima urâcioasă.
Unii boieri şopteau, într-adevăr, dar pe ascuns şi numai acasă la vornicul Pârvu, cum că
s-ar fi zărit într-acea noapte oameni d-ai lui Stoica, credinciosul lui Vodă, ce acum ajunsese
logofăt-mare, strecurându-se pe sub cumpăt în casele răposa-tului Ilie comisul, c-acest omor
nu s-ar fi făcut numai ca să prade bogăţiile lui, în sfârşit, că ar fi găsit a doua zi cămărăşeii
boabe de mărgăritar risipite chiar prin odaia de culcare a lui Vodă, de unde un om tiptil
scosese, când se crăpa de ziuă, un trup de femeie învelit într-o rasă.
Aceste vorbe ajunseră până la urechile lui Mihnea, şi puţin după aceea el pofti la masă
pre câţi auzise c-ar fi grăit aşa.
La ospăţ, Mihnea se arătă foarte mâhnit pentru pierderea unui aşa bun şi tânăr slujbaş
ca Ilie. Când cuparul îi aduse potirul de aur din care beau Domnii, şi când păhărniceii dreseră
pe la toţi prin pahare, Mihnea se sculă, închină drept mulţumită pentru darul şi mila
dumnezeiască şi rosti, cu glas întristat, un cuvânt în care arătă cum că toate sunt trecătoare pe
pământ: tinereţe, pricopseală, sănătate, frumuseţe şi slavă, toate daruri ale proniei; cum că se
scutură ca frunzele toate bunurile câte ni le dăruieşte, pentru o zi, milostivirea cerească; dar,
mai vârtos, cum n-or să fie zadarnice şi amăgitoare ave-rile şi bogăţiile care le agonisim noi
muritorii şi care ne vin de la zadarnica omenire?!
Auzind aceste înţelepte şi tânguioase cugetări, bătrânul Pârvu lăcrima, iar ceilalţi boieri
stau pe gânduri, obidiţi, şi câteodată ziceau, dând din cap: Adevărat c-aşa este!
Această tăcere fu întreruptă de medelnicerii ce aduseră pe masă, în sahane de argint, un
morman de pilaf alb şi fumegos. - Poftiţi, luaţi, boieri! le zise Domnul, şi fiecare, pe rând,
turnă cu lingura din sahan; însă abia apucaseră să ia în gură şi s-amestece, când toţi,
strâmbându-se ca de durere de măsele, aduseră mâna la gură şi-şi scuipară pe tipsii dinţii lor
împre-ună cu boabe de mărgăritar. Unii, de durere, umblau să se scoa-le de la masă.
- Staţi pe locuri, boieri! strigă atunci Mihnea, cu glas tare. Ci, nu vă zăticniţi din
gustare! Fie-vă aceasta numai pildă la zisele mele de adineaori, ce le-aţi încuviinţat cu gândul
şi cu graiul; fie-vă drept învăţătură, ca nu doară cumva să pohtiţi la bogăţii ca la vreun bine
mare. Ispitele lumii sunt multe şi de tot felul, dar nu sunt spre folosul omului; averea
ademeneşte pe om, ş-apoi îl scârbeşte; aşa şi bobul de mărgăritar, e mai mare şi mai cu preţ
decât bobul de orez, dar sparge dinţii. Astfel cuget eu în mine, şi drept aceea am vrut să aibă
şi boierii mei dovadă plăsmuită, ca nu doară cumva, vreodată, să spună vre-un bârfitor, lumea
e plină de oameni răi! că am pohtit eu la dobânzi... Ei! spuneţi acuma, boieri domnia-voastră,
nu-i aşa că avuţiile-s amăgitoare?
Şi la aceste din urmă cuvinte, un zâmbet batjocoritor i se juca pe buze, iar logofătul
Stoica, râzând înghesuit de strâm-bările bieţilor ştirbiţi, se mira în gura mare cum de nu i s-a
întâmplat şi lui să dea peste un bob de mărgăritar în pilaf, şi, cu o slugarnică viclenie, făcea
mare haz de gluma înrăutăţită a stăpânului său.
Cu atâta se sfârşi ospăţul, dar Mihnea pricepu că sfiala in-trase în inimile boierilor şi că
prepusurile se schimbase în siguranţe, la ochii Pârvuleştilor! Deci, înainte chiar d-a fi ochit, el
trebuia să dea lovirea cea grea. Hotărârea o luase, dar îi lipseau mijloacele; Basarabii erau
împrăştiaţi prin toată ţara; ei îl înconjurau până şi-n palat; de aceea, în casa sa, se temea
tiranul de a cere sfat chiar de la credinciosul său Stoica, ca nu cumva, auzindu-se vorbele lor,
să prevestească cineva pe Banoveţi. Îi trebuia însă neapărat un om ca să întindă laţurile şi să
pună cursele în lucrare.
Într-o zi, stând cu logofătul în odaie, deodată el chemă un fustaş de la perdea.
- Să ceară Doamnei, îi zise, cheile de la pivniţă şi să-mi deschidă.
Fustaşul plecă să-mplinească porunca, şi Domnul cu Stoica se coborâră în beciurile
boltite ale palatului.
După ce intră, Mihnea porunci pivnicerilor să iasă şi să-l lase singur cu logofătul; însă,
din întâmplare, Dragomir, fiul Pârvului, ce de curând intrase printre copiii din casă ai Curţii,
şi, de curiozitate copilărească, se coborâse cu chelarii în piv-niţă, fiindu-i teamă de dojana lui
Vodă, se ascunse încet şi pe furiş în fundul unei buţi goale, şi de acolo, tremurând de groază,
el putu deosebi următoarea vorbire:
- Ştii, Stoico, de ce te-am adus aici? - Ascult, măria-ta.
- Pe sus, în case, nu-ţi dă nimeni pas să vorbeşti cevaşi în taină; pare că stau pereţii şi
trag cu urechea.
- Aşa, măria-ta, mă mir cine a putut bănui adevărul de-spre moartea lui Ilie şi despre
cele ce s-au petrecut aici cu mireasa lui, care - Dumnezeu s-o ierte! a şi murit acum pe
mâinile maicilor.
- Păcat de dânsa, că era gingaşă şi voinică muiere; ca o balauroaică mi se sumeţea
împotrivă...
- Ei! vezi, Doamne, toate acelea le spune acuma lumea întocmai precum s-au petrecut;
d-aceea bine faci să te fereşti.
- Apoi doară că nu o fi blestem ca şi d-aicea, de sub pământ, să iasă zvon de ceea ce
vom chibzui. Asultă-mă tu bine; vezi că nu mai e de dus mult cu Craiovenii; au prins de veste
de toate şi, ca copoii, adulmecă orice mişcare a domniei. Ei! până aci! am obosit tot
înghiţindu-mi amarul; sunt sătul de atâta făţărie! Voi, în sfârşit, să-mi ridic piatra de pe inimă,
să mă mântui cu totul de dânşii.
- Măria-ta eşti Domn şi ai toată puterea; porunceşte, ce să facem?
- Să găsim, Stoico, un mijloc d-a-i pune pe toţi dodată la mână, şi atunci nici pruncul
din mumă să nu scape!... Aoleu, neam blestemat de Basarabi! căci nu te iveşti acum colea sub
palma mea, ca să te strivesc ca p-această jiganie! şi mâna lui turti cu furie, pe fundul unui
butoi, un păianjen ce-şi urzea în tihnă iţele sale.
- Banul Barbu n-a mai venit la Curte, adause Stoica dus pe gânduri, se vede că se teme
de ceva... Neagu a trecut cu vânătorii săi peste Olt; nici asta nu e semn bun. Ştii ce?... Măriata să le scrii pohtindu-i cu politică la scaunul domniei, iar cărţile să le dăm în mâini de
oameni zdraveni, care să nu-i slăbească din vedere. D-or veni de bunăvoie, îi prindem cu tot
nemetul lor aici; iar dacă vor simţi ceva ş-or vrea să pribegească, atunci mesiţii măriei-tale îi
vor aduce ferecaţi. Cât despre Pârvu şi copilul său, îi avem mai aproape şi se pot lesne
priveghea.
- Bine le-ai gândit tu; mâine să-mi faci carte către Barbu şi poruncă de învârtejire
Neagului; să rânduieşti oameni ca să nu scape din ochi pe Pârvu. Toate să fie puse, până
mâine, la cale, şi Doamne ajută! Când m-oi vedea scăpat şi de odrasla asta de olteni
blestemaţi, o să mi se mai veselească inima în mine. Acum cheamă pe pivniceri şi să le bem
aldămaşul... No-roc bun, măre bădiţă!
- Să-ţi fie de bine, măriei-tale! Pivnicerii şi butarii se coborâră sub boltă.
- Ei! feţii mei, le zise Mihnea, să trăiţi! bună treabă mi-aţi lucrat voi aicea; toate-s
trainice şi curate; pereţii spoiţi; pe jos e aşternut nisip neted şi mărunt; buţile stau bine
înţepenite pe chezaşii lor; tocitorile sunt aşezate frumos pe căpătâie. Acum să vă vedem şi
vinurile! Ia trageţi-mi încoa câte o cinzeacă de la cep.
Şi Mihnea mergea şi gusta, din bute în bute, vinurile de la Dealul Mare, de la
Drăgăşani, de la Săcuieni, de la Greaca, peli-nurile stifoase şi profire, ţuica de prune şi de
drojdii, rachiurile de sacâz şi de anason din Chipru şi din Anadol. Când ajunse spre fundul
întunecos al bolţii, întrebă:
- Dar colo-n fund ce e?
- Ia! sunt nişte buţi goale, să trăieşti, măria-ta! Dar iaca mai încoace un butoiaş de vin
de Drăgăşani, tocmai de când cu Laiotă Basarab. Ce mai vin! să trăieşti, măria-ta! parcă bei
miere şi ţi s-aprinde foc la inimă.
- Ado-ncoace; pune pâlnia mare şi toarnă cu vedriţa, ca să bem norocul lui Laiotă ş-al
neamului său de Basarabi! Şi azvârlind pe gât un pahar de vin chihlimbariu, rânji ca câinele
când vede că i se găteşte prada.
Logofătul Stoica nu apucase încă să toarne pe hârtie iero-glificele sale pisanii, când
copilul Dragomir, spăimântat de cele ce auzise din fundul buţii, alergă la casa tătâne-său şi
destăinui planurile tiranului. Până-nserat, Pârvu îşi ridicase casa, ca să pribegească, şi doi
lipcani de olac se trimiseră cu această veste banului Barbu şi vătafului Neagu. Tot neamul
Basarabilor, până să nu prinză Domnul de veste, trecuse Dunărea şi ducea jăluirile sale la
Poarta Sultanului.
Mihnea, văzând că acei boieri au întâmpinat răzbunarea sa, îşi înmuie turbarea în fel de
fel de cruzimi; porunci să se prade, să se ardă şi să se sfărâme până la pământ toate casele şi
toate bisericile lor, pre unde se vor fi aflând, în Curtea de Argeş, în Târgovişte, în Craiova, în
Brâncoveni; pe slujitorii şi pe preoţii lor îi căzni, şi, la urmă, închizându-i pe toţi în
mănăstirea Bistriţei, ce era clădită chiar de banul Barbu Basa-rab, îi dete foc de arseră toţi
într-însa.
De atunci înainte tiranul, lepădând orice văl de făţărie, începu a face răutăţile pe faţă.
Pe boieri îi omora; avuţiile le lua; soţiile şi fiicele le necinstea; dăjdii multe punea asupra
ţării. Pe mitropolitul Maxim, ce sta împotrivă la nelegiuirile sale, necutezând a-l ucide, îl
depărtă, dându-i solie la Curtea lui Vladislav, Craiul Ungariei.
În urma plecării mitropolitului, el silui pe o nepoată a lui, şi fratele acesteia, un sârb
anume Dumitru Iacşăg, îşi scăpă zilele fugind în Ardeal, unde aşteptă ceasul răzbunării.
Se vede dar că Mihnea urma viaţa sa de desfrânare atât cu jupaniţele boierilor curteni,
cât şi cu femeile de pe afară, şi toate aceste se petreceau sub ochii Doamnei Smarande, care,
stăruind toată ziua la furcă şi la război, la cămară şi la jicniţă, păzind praznicele şi posturile, 
spovedindu-se şi făcând mereu la mătănii, trecea toate cu vederea şi trăia o viaţă de găzdoaie
harnică şi de bună creştină.
În anii domniei lui Mihnea Vodă se căsători şi fiul său Mir-cea şi luă de soţie pe fata lui
Rareş Vodă de la Moldova, anume Domniţa Chiajna.
Astfel trăia la culmea puterii şi a măririi familia răposatului Dracea armaşul, şi nu
prevedea groapa ce sta căscată dinain-te-i; astfel şi lupul cu puii săi pustiază codrii fără d-a
bănui laţul ce-i va înstruna într-o zi pe toţi.
III
COTMEANA
Fuga e ruşinoasă... dar e sănătoasă...
Un an şi jumătate trecuse de când Mihnea ţinea cârma ţării, şi boierii pribegi - Basarabii
şi alţii câţi putuse să scape din mâinile tiranului - după multe şi anevoioase rugăminte,
dobândise în sfârşit ajutor de la Împărăţia Turcească. Sultanul Baiazit dase poruncă paşei de
la Dunăre ca să intre cu oştire în Ţara Românească şi să aşeze în scaunul domniei pe Vlad cel
Tânăr sau Vlăduţă, fratele răposatului Radu Vodă.
Deci, în toamna anului 1509, trei pâlcuri de oaste turcească sta gata să treacă Dunărea,
din care unul, sub poruncile lui Neagoe Basarab, răzbi mai nainte de celelalte în Oltenia, şi
acolo se adaose cu pandurii şi cu vânătorii ce veneau cu bu-curie să se închine la vechea lor
căpetenie.
Toate acestea se auzise, dar nu lămurite, la Curtea lui Mih-nea, şi Domnul socoti de
folos a trimite în cercetare preste Olt pe fiul său Mircea, cu vreo câţiva aprozi credincioşi,
dându-i şi pe logofătul Stoica ca să-l însoţească.
Mircea, temându-se a merge d-a dreptul în Râmnicul Vâlcei şi ne-voind a trage nici
chiar tiptil la gazdă în oraş, mai nainte de a fi aflat ce se petrece pe acolo, se opri la mica
mănăstire Cotmeana, puţin mai în jos de frumoasa Vale a Luminilor, pe Topolog. Sfinţise
soarele din dosul piscurilor Coziei, când el poposi în pacinica vâlcea unde stă pitită
mănăstirea, ca un cuib între munţi. La poartă era un turn ce acum s-a dărâmat; ogra-da,
încinsă cu ziduri, înfăţişa pe dinăuntru patru şiruri de chili-oare cu tinde lungi şi arcuite; în
mijloc se afla o bisericuţă.
Aprozii aşezară vreo două-trei corturi în curte; iar feciorul de Domn şi credinciosul
Stoica, după o cină de sehastru mai mult decât cumpătată, merseră să se odihnească în chilia
stariţului, ce slujea de arhontărie.
- Părinte, când va toca de noapte, să trecă cu toaca pe la uşa noastră, ca să mergem şi
noi la biserică, zise Mircea călugărului ce-i însoţise cu felinarul, de la trapezărie până la
sălaşul lor.
Călugărul se gătea să se ducă.
- Blagosloveşte, părinte, îi spuseră călătorii.
- Domnul să vă blagoslovească, feţii mei! şi trăgând uşa chiliei, o închise cu clanţa.
Abia apucase însă să-i fure somnul, când, deodată, o sumede-nie de călugări cu rasele
ne-ncinse, cu pletele şi bărbile zbârlite deteră năvală în chilie şi-i deşteptară cu aceste vorbe
spuse pe sărite:
- Fugi, măria-ta, scapă-ţi zilele!... Ne-au călcat hoţii! Sunt la poartă o mie şi mai bine de
haramini levinţi, cu săneţele gata de foc şi cu paloşele goale... Zic că sunt ai lui Neagoe
Basarab, şi cer să te dăm pe măria-ta... Fă-ţi pomană cu noi; fă ce-i face şi ieşi de aici, că e
vai şi jale de măria-ta şi de biată mănăstire!
Aceste cuvinte, spuse pe nerăsuflate şi de mai mulţi dodată, făceau o larmă care sperie
şi ameţi pe tihniţii şi somnoroşii călători.
- Ce ziceţi? cum? ce e? întrebau ei uluiţi.
Dar pricina era netedă: Neagoe, aflând în Râmnic că Mir-cea, fiul lui Vodă, ar fi mas de
conac noaptea pe ascuns la schit la Cotmeana, se repezise cu vânătorii săi şi năpădise pe la
mie-zul-nopţii, cerând să-i deschidă porţile; călugării s-au temut să nu le facă vreo stricăciune
de va găsi pe vrăjmaş în zidurile lor; de aceea, plini de spaimă, îndemnau pe Mircea să fugă.
- Dar pe unde? întreba acesta, de vreme ce ziceţi că lotrii stau la poartă.
- Iată, p-această fereastră, îi răspunseră, arătându-i o crăpătură îngustă ce da în partea
pădurii.
- Fuga e ruşinoasă!... cugetă prinţul, zăticnindu-se la ideea de a fugi fără de împotrivire.
- Dar e sănătoasă! adaogase înţeleptul Stoica.
În minutul acesta, strigătul: Foc! dăm foc la mănăstire!..., repetat de mai multe sute de
glasuri, făcu pe călugări să-şi piar-dă cu totul minţile; ei împinseră pe bietul Mircea desculţ,
fără căciulă, numai în cămaşă şi cu brâul târâind, până la fereas-tră şi-l îmbrânciră jos. Stoica
sări după dânsul.
Ş-amândoi, în întunericul nopţii, o luară d-a fuga prin păduri.
Călugării, mântuiţi de primejdioşii lor oaspeţi, deschiseră porţile pandurilor
învierşunaţi. În furia intrării, unii dintr-aceştia apucaseră pe nevinovaţii călugări de barbă, dar
Nea-goe se repezi, încruntat ca paloşul, la dânşii: Să nu stricaţi pe nimeni! strigă el în gura
mare, şi curtea se umplu de oaste.
Aprozii lui Mircea, văzându-se împresuraţi d-atâta gloată, unii se predară de bunăvoie,
alţii, cercând să stea împotrivă, căzură sub numeroasele loviri ale duşmanului.
Neagu puse să cerceteze prin chilii, prin pivniţe, şi, neaflând pe nimeni, crezu c-a fost
amăgit. Vânătorii lui aprinseră focuri în curtea mănăstirii şi p-afară, şi, după vecinicul obicei
de po-pas al românilor,puseră căldarea de fiertură în crăcan şi-ncepură să povestească basme
şi zicători glumeţe.
Când tocă de otârnie la schit, Neagoe intră în biserică, se închină cu smerenia unui făt
de Domn cuvios, şi, la ieşire, vărsă în mâna stariţului un pumn de bani de aur, ca să-i fie spre
pomenire.
- Să-ţi dea Domnul slavă şi mărire! zise călugărul, cu faţa luminată de o cucernică
lăcomie, şi ceilalţi şoptiră: Amin.
Din-zi-de-dimineaţă Basarabul îşi ridică tabăra şi se întoarse în Râmnic.
Pe când la Cotmeana se petreceau acestea, Mircea şi Stoica urmau prin păduri calea lor
cea rătăcită; plini de groază şi temându-se încă să-i fi urmărit, ei fugeau înainte, speriindu-se
de orice zgomot, de orice şoaptă, de frunzele ce fâşiau pe cracă, de vântul dimineţii ce mătura
uscăturile, de broasca ce sălta în mlaştină, de vătuiul ce zbughea din iarbă. La fieşce sunet ei
se ascundeau în tufe, ş-apoi frigul umed al nopţii de toamnă îi făcea să pornească de iznoavă,
desculţi şi despuiaţi. Multă vreme ei rătăciră pe poteci şi pe cărări pierdute, până ce de-teră
într-un drum mare.
Atunci, de mai multe ori se întâlniră cu cete de ostaşi ce mergeau, şuierând din frunză,
către Olt; dar frica îi făcea să se pitească între bolovanii drumului şi să-şi oprească suflarea
până-i vedeau depărtaţi.
Astfel petrecură toată noaptea; însă mâna dumnezeiască îi puse pe calea dorită; când se
revărsa de zori, drumeţii pri-cepură că sunt aproape de Curtea de Argeş.
Se risipise pâcla dimineţii, şi soarele se înălţase vesel ca d-un stat de om pe cer, când
ticăiţii călători ajunseră în cetate, doborâţi cu totul de osteneală şi de feluritele încercări ale
aces-tei groaznice nopţi.
Sosirea lor şi vestea ce aduceau pricinuiră o nouă jale în palatul domnesc. De-cu-noapte
începuse de prin toate părţile să vină ştiri cum că turcii ar fi trecut Dunărea la Giurgiu, şi, la
urmă, că Basarabii ar fi intrat cu oaste şi cu Domn nou de la Împărăţie în Bucureşti; în sfârşit,
că un nor de turci înainta cu mers grabnic ca lăcustele spre Curţile domneşti.
Auzind toate acestea, Mihnea trimise să adune în grab’ boierii la sfat; dar pe unde se
duceau aprozii să-i cheme, ve-neau îndărăt cu răspuns, care că pribegise peste noapte, care că
de-cu-seară plecase să întâmpine pe turci la Bucureşti. Tri-mise atunci să strângă în curtea
palatului puţina oştire ce se afla şezătoare la Argeş; dar toată se risipise sau apucase să treacă
peste Olt, la Neagu Basarab.
Copiii din casă se răspândise fiecare pe la părinţii săi, ast-fel încât Mihnea se văzu
deodată năpustit de toată Curtea şi de toată oştirea sa, singur cu ai săi şi cu câteva bătrâne
slugi părinteşti.
Atunci sângele se aprinse într-însul şi turbarea îi cuprinse sufletul, în minutul acela
când oricare altul s-ar fi deznădăjduit. În zadar se oţăra împotriva restriştii şi căta în capul său
îfierbântat un mijloc de împotrivire. Toate erau mute la al său glas, toate în preajmă-i stau
mărmurite şi reci ca gheaţa; nici o fiinţă nu se aprindea la focul ce ardea într-însul. În zadar
um-bla cu pas repede prin odăi, ştergându-şi sudoarea de pe frunte, şi izbea cu pumnul în
pereţi, răcnind: Nu; nu se poate să cază într-astfel Mihnea! Săriţi, la mine copii! Dar nimeni
nu venea, şi numai bolţile răspundeau cu urlet la răguşita sa chemare.
Mircea şi Stoica încă nu ieşise din a lor amorţeală; spaima şi obosirea sleise cu totul
sângele într-înşii. Ei şedeau încre-meniţi pe laviţe, cu capetele pe mână, cu ochii tulburi şi
holbaţi; semănau a fi pierdut orice simţire.
Domniţa Chiajna, care peste vreo câţiva ani avea să fie ero-ina de la Şerbăneşti, sta
lângă dânşii, cercând a-i îmbărbăta, şi-i suduia cu aspre cuvinte, arătându-le că datoria lor
este să alerge prin cetate, să adune de pre unde vor putea luptători şi să vândă cu al lor sânge
cinstea tronului şi a neamului lor.
Zadarnice poveţe! Când erau părăsiţi de toată boierimea, de toată oastea şi de tot
norodul, unde erau ei să mai găsească apărători?
În împrejurări ca acestea românul e mai înţelept; el nu-şi primejduieşte zilele până când
nu vede câtuşi de puţină nădejde de izbândă; atunci, mai bine se trage înapoi, ca la urmă să
poată sări mai departe.
Aşadar, potolindu-se şi văzând, în sfârşit, că nu e prin pu-tinţă a sta cu armele împotriva
cotropitorilor, Mihnea porunci să se gătească de plecare. Atunci ai fi văzut pe toţi, slugi şi
stăpâni, cu feţele pălite, cu ochii sticliţi, alergând prin odăi, ridicând avuţiile domneşti în lăzi
şi în boccele, ca să le încarce, îmbrâncindu-se, împiedicându-se şi mai rău într-acea pripă
deznădăjduită.
Când se sfârşiră pregătirile, Doamna Smaranda şi Domniţa Chiajna se urcară jalnice în
rădvan, una - umilită ca un voi-nic ce s-ar vedea silit să fugă dinaintea vrăjmaşului, fără d-a
se lupta; cealaltă - oftând după casa ei aşa frumos deriticată, după cămara-i plină cu merinde,
după trâmbele de borangic neţesute şi după bogatele cusături rămase pe gherghefuri.
Mihnea, tânărul Mircea, Stoica şi câţiva credincioşi sluji-tori umblau călări pe de
laturile rădvanului, trişti şi ofiliţi ca osândiţii ce au apucat calea ocnei. În urmă-le venea un
cher-van mare mocănesc, plin până în coviltir de sipeturi, care du-cea pe drumul băjenăriei
bogăţiile lui Mihnea Vodă.
Ei apucară spre munţi şi trecură graniţa în Ardeal.
Să ştie tot omul că am omorât pe Mihnea Vodă!
Cât ajunse în Ardeal, într-acea ţară unde atâtea neamuri războinice, unguri, saşi, români
şi săcui, stau înghesuite şi în veci gata pe vrajbă, gândul cel dintâi al Domnului mazilit fu să
strângă o adunătură de oameni cu simbrii, în capul cărora să meargă să-şi ia domnia înapoi.
Planul său nu izbuti; oştirile lui Vlăduţ îi risipiră simbriaşii, şi el atunci se duse să se
aşeze, cu toată familia, în Sibii; dar inima lui încă nu era înfrântă şi capul lui se muncea
mereu cu ideea d-a redobândi tronul. De aceea trimise pe Stoica, cu bogate daruri, în
Visegrad, la Craiul Vladislav al Ungariei, ca să-i arate plângerile sale împotriva boierilor ţării
şi să-i ceară totodată ajutor şi ocrotire.
Vladislav, linguşit d-a vedea atâta supunere din partea unui Domn român, îi răspunse
printr-o carte măgulitoare, în care îl numea bunul său frate şi-i făgăduia că-l va sprijini cu
oaste în primăvara viitoare, îndatorindu-l însă să primească legea catolică şi să-i închine Ţara
Românească, unind-o prin lege şi tractaturi de supunere cu Crăia Ungariei. Zâmbitoarea
nădejde a puterii făcu pe Mihnea să primească toate aceste învoieli umilitoare. Lege, familie,
avuţie! ce n-ar fi jertfit el oare acum pentru o sângeroasă răzbunare?!
Ah! ce sălbatică veselie îi umplea sufletul, când, printre visele viitoarei sale măriri,
zărea capetele Basarabilor înşirate în ţepe la porţile-i domneşti!
Vremea d-acum însă cerea ca s-ascundă asprele aplecări ale inimii sale şi să stea cu
zâmbetul mulţumirii în veci gata pe buze, pentru orice semn de compătimire sau de cinste,
pentru orice făgăduinţă de ajutor.
Craiul Vladislav scrise totdeodată orăşenilor din Sibii, po-runcindu-le ca pe Mihnea
Voievod, pe ai săi şi toată casa şi neamul lor, nebântuiţi, siguri şi fără împiedicare, să-i ţină
acolo, în mijlocul lor, şi în cinste să-i aibă; preste acestea, pe toţi să-i apere şi să-i ajute şi să
fie datori în tot timpul a le prinde parte, nici să cuteze altmintrelea a lucra.
Această crăiască carte fusese citită în mijlocul pieţei mari de către magistrul oraşului, şi
toţi înţelepţii luători de seamă şi credincioşi ai Craiului iubiţi sibieni se făgăduise să împlinească cu credinţă, luare de seamă şi înţelepciune poruncile iubitorului lor Crai.
De atunci înainte, Mihnea, pus sub credinţa de obşte şi botezat în legea catolică, cu
mare pompă, dinaintea sibienilor papistaşi, fu privit ca cea mai însemnată persoană din cetate.
Norodul îl cinstea, îl iubea şi se închina la dânsul; adevăr e că nimeni nu putea fi mai milostiv
decât Domnul român. În toate zilele magistrul oraşului, Ioan Agota, şi judeţii şi juraţii veneau
să cerceteze de trebuinţele prinţului. În casa lui, comitele de Temişoara, Ioja de Şom, trimis
acum în părţile Bârsei, nobilul Ioan Horvat de Vingart şi toţi grofii şi nemeşii din Sibii şi de
prin prejur alcătuiau o Curte care se bucura de belşugul şi de traiul domnesc al Voievodului
mazil. La mese şi seara în adu-nări, Mihnea le povestea jafurile şi prădările boierilor,
duşmanii lui, şi lesne-crezătorii săi ascultători se mirau, în simplitatea lor săsească, ce oarbă
ţară e aceea ce se dă în mâna unor astfel de tâlhari şi leapădă un Domn, care, străin şi pribeag,
în câteva luni numai, umpluse Sibiiul de bunătăţile sale.
Un biet poet latin, Ioan Salius, ce se bucura şi el de cinstea de a fi printre numeroşii
oaspeţi ai prinţului, începuse a pune pe versuri laudele sale, arătând vechea slavă a neamului
său domnesc, întinsa lui stăpânire, dreapta-i străşnicie împotriva prădătorilor ş-a furilor, râvna
lui d-a uni creştinătatea sub o singură cruce, dorinţa-i d-a scăpa Bizanţul de păgâni, urâcioasa
viclenie ce-i răpise tronul, tocmai când era în mijlocul tăriei ş-a grămezilor de aur... . Însă
atunci când era poetul să-şi por-nească Pegasul pe căile zâmbitoare şi înfloritoare ale viitorului, când era să cânte glorioasa redobândire a tronului, ce se apropia, şi să-şi ia plata cuvenită
inspiratelor sale strădanii, o împrejurare cruntă curmă deodată strălucitoarele nădejdi ale
Domnului şi ale linguşitorilor săi.
Şederea lui Mihnea în Sibii strânsese acolo mai mulţi oa-meni ce purtau cu dânşii câte o
veche răzbunare, şi care, plini de jalnica aducere-aminte a trecutului, urmăreau ca piaza-rea
pe îmblânzitul tiran.
Nemilostiva ursită sau pronia răsplătitoare făcuse ca aceşti oameni să se întâlnească, săşi destăinuiască unul altuia aceeaşi ură şi împreună să chibzuiască a lor răzbunare.
În casa lui Danciu Ţepeluş stau adunaţi, într-o seară, trei oameni. Unul, de vârstă
medie, purtând îmbrăcăminte ungu-rească, are un obraz pe care se citeşte o prostatică râvnire
la măriri; acesta e stăpânul casei, fecior de Domn şi neîmpăcat duşman al lui Mihnea, carele
se suise pe tronul hotărât lui de Vladislav, şi acum încă îi răpise sprijinul ocrotitorului său. Al
doilea e un boier bătrân de Ţara Românească, cu barbă albă şi cu fruntea înnorată de o veche
mâhnire; acela e Radul, spă-tarul din Albeşti, a cărui fiică, Ilinca, fusese jertfită cu atâta
cruzime de către fostul Domn, chiar în noaptea ei de cununie. În sfârşit, un tânăr purtând
zeghea sârbească ţine mâna pe hangerul de la brâu, pare c-ar fi gata să spele în sângele tiranului necinstea unei surori siluită de dânsul; îl cheama Dumitru
Iacşăg şi e nepotul mitropolitului Maxim.
Ei se par a fi după o lungă sfătuire; iar bătrânul boier, întinzând cu încetul mâna într-un
vas de aur ce sta pe masă, scoase dintr-însul o hârtie îndoită şi citi cuvântul: Hangerul!
Iacşăg săltă de bucurie, strigând: - E al meu!
Ceilalţi doi răspunseră: - Dumnezeu să te ajute!
Radul, posomorât, aruncă în foc o altă fâşie, pe care scria: Ştreangul!, şi Danciul rupse
cu necaz una care zicea: Otrava!
Fără de a mai spune o vorbă, ei se despărţiră.
A doua zi era 12 martie 1510 şi praznic mare al sfântului Papă Grigore. Toată obştea
cuvioasă, muieri şi bărbaţi, asculta cântările latineşti ale băratului şi răsunetul măreţ al
organului. Pepiaţa mare, dinaintea bisericii, nu e nimeni; d-o parte se vede numai un zid
boltit; de cealaltă, un tufiş de pomi îndesaţi.
Acuma slujba s-a sfârşit; creştinii, îmbrăcaţi ca de sărbă-toare, ies de toate părţile,
făcându-şi cu aiasmă semnul crucii pe frunte, şi se răspândesc pe la casele lor. Mai în urmă
de toţi, şi umblând cu pas greu, se coboară pe treptele de piatră ale catedralei Mihnea Vodă,
însoţit de nedezlipitul său Stoica şi de Ioan Horvat de Vingart; contoşul Domnului, sur şi
lung, cu ceaprazuri de fir, e deschis la piept şi lasă să se vază o scumpă blană de samur, la fel
cu căciula de pe cap. Nimeni dintr-înşii nu poartă arme într-o zi mare ca aceea.
- Frumoasă şi măreaţă slujbă! zise Domnul către Horvat.
- În curând se vor bucura de dânsa şi pământenii măriei-tale, când cuvioasa-ţi râvnă îi
va adăpa la izvorul adevăratei credinţe.
- Aşa e, negreşit. Ştiu bine că voi întâmpina oareşicare anevoinţe, piedici şi zavistii; dar
lăsaţi-vă pe mine, zise el, zâm-bind în silă, voi purta crucea în mână de fier. În zadar vor
încer-ca boierii şi mai ales blestemaţii de Basarabeşti...
Atunci, sărind ca un trăsnet din tufiş, un om se repezi la el cu hangerul în mână şi, în
iuţeala izbirii, îl pironi cu fierul drept în pietrele bolţii de pe piaţă. Abia avu vreme Mihnea
să-i zică cu o mirare plină de dispreţ: Tu cine eşti? şi, pierzând orice simţire, căzu mort pe
brânci. Hangerul, izbindu-se de lespezi, îi pătrunse coastele şi ieşi sângerat prin spate.
Tovarăşii lui Mihnea rămaseră încremeniţi de spaimă, şi ucigaşul se făcu nevăzut; dar
peste câteva minute un om striga în gura mare din clopotniţa bisericii: Să ştie tot omul că am
omorât pe Mihnea Vodă!. Acela era Iacşăg.
La acea semeaţă şi groaznică strigare, ce se răspândise ca o furtună prin tot oraşul,
norodul întreg se tulbură; începură a trage clopotele, şi cetăţenii, prin case, îmbrăcau zeaua de
sârmă şi coiful de fier şi se înarmau ca la o mare primejdie. Adunaţi toţi d-a valma şi cu
zgomot pe piaţa mare, ei priveau cu jale la strălucitul răposat, când strigările turbate ale lui
Iacşăg şi vaietele familiei domneşti, ce sosise în grab’ pe lo-cul de omor, întărâtară mânia
norodului. Un cetăţean mai aprins şi mai îndrăzneţ dibui pe ucigaş în turnul cel înalt şi cu o
împuşcătură îl lovi drept în cap . Trupul lui Iacşăg căzu sfărâmat pe pietre.
Acesta fu semnul izbucnirii.
- Săriţi pe ucigaşi!... zbierau din toate părţile.
- Danciu şi Albescu au fost înţeleşi cu tâlharul acesta! strigă Stoica după treptele
bisericii, presupunând acum tainica lor înfrăţire.
- Pe dânşii, copii!... Ei au ucis pe bunul Domn! pe milosti-vul Mihnea!... pe tatăl
sărmanilor!... pe fala Sibiiului!!!... Pe dânşii, copii! daţi, daţi năvală!...
Aceste strigăte, repeţite de mii de glasuri, porniră gloata cu volbură de pe piaţă, şi toţi
se repeziră la locaşele bănuiţilor omorâtori.
Acolo se petrecură groaznice măcelării; pe toţi din casă, stăpâni şi slugi, îi sfâşie
norodul învierşunat, şi trupurile lor, trunchiate şi târâte prin ţărâna uliţei, le azvârli, ca
stârvuri, afară din cetate. Astfel uneori soarta îneacă în acelaşi potop pe vinovat şi pe
răzbunători!
Abia noaptea aduse ceva linişte în oraş, dar cetăţenii răma-seră armaţi, ca să ducă a
doua zi cu cinste trupul lui Mihnea Vodă până la cel din urmă al său sălaş, în biserica Sfintei
Cruci de la Dominecani.
Sibiiul amăgit plânse multă vreme pe crudul tiran căruia dincolo de Carpaţi îi zicea
Mihnea cel Rău. Judecătorii Curţii crăieşti făcură cercetare asupra acestor nenorocite
împrejurări, şi familia Domnului rămase, cinstită şi apărată, în Sibii, până când soarta
armelor, iarăşi protivnică, o sili să treacă la Ţa-rigrad.
Mircea Ciobanul a fost Domn al Ţării mulţi ani după acestea, şi mai mulţi Domni din
neamul Dracii, armaşului din Măneşti au stat, la deosebite vremuri, pe tronul ţărilor noastre.
Bucureşti, 1857
SCENE ISTORICE...
DOAMNA CHIAJNA 1560-1568
I
MORMÂNTUL
Clopotele bisericii domneşti din târguleţul Bucureştilor băteau cu glas jalnic şi treptat;
iar de sus, de pe colnicea dea-lului dimpotrivă, le răspundea, cu răsunet tânguios şi depărtat,
mica turlă rotunjită a bisericuţei lui Bucur.
Era pe la sfârşitul lui februarie, anul 1560, şi de curând se adusese în oraş trupul Mircii
Vodă, cel poreclit Ciobanul, care, la 25 ale lunii, murise pe drum, când se întorcea din
Ardeal; ori că boierii pribegiţi acolo, pe care el se-ncercase, cu făgăduieli mincinoase şi cu
viclene jurăminte, a-i înapoia în ţară-i urziseră cu otrăvuri pieirea, ori că Dumnezeul milostiv
se-ndurase în sfârşit de nevoile bieţilor creştini împilaţi de acest crunt stăpânitor şi hotărâse
acum ceasul asprei sale judecăţi.
De patru ori Mircea fusese aşezat Domn cu sila în ţară de Poarta turcească, şi numai
hulă şi ură îşi ridicase asupră-şi prin năpăstuirile sale; iar mai ales pe boieri-i bântuia şi-i
muncea cu răutate, ca doară să le plătească cu amar şi cu chinuri omorul tătâne-său, Mihnea
Voievodul, şi lunga izgonire a nea-mului său, şi pizma lor cea ne-mblânzită. Drept răzbunare,
mulţi dintr-înşii căzuseră sub sabia beşliilor, mulţi iar, fugăriţi în Ardeal, aşteptau acolo să le
vină şi lor rândul pe roata schimbătoare a soartei româneşti.
Se-nţelege dar că cu moartea Domnului trebuiau acum să le renască nădejdile şi să se
asmută ale lor nalte râvniri.
Însă Mircea îşi dase obştescul sfârşit pe scaunul domniei, în mijlocul tăriei sale; deci
toată măreaţa pompă a unei dom-neşti înmormântări umplu târgul, la a sa pristăvire, de o jale
adâncă şi-ngrijată.
Noua Curte domnească din Bucureşti, clădită printre sălciile de pe malul stâng al
Dâmboviţei şi-nconjurată de ţepene ziduri cu creste-nalte şi cu înguste ferestrui de meterez,
era plină de o gloată posomorâtă, pe care abia o ţinea în strună un şirag îndesat de dorobanţi
şi de aprozi. Sus în casele domneşti, al căror lat acoperiş de şindrilă se-ntindea jur-împrejur
cu ştreşine largi şi revărsate, stau adunaţi, cu o cucernică smerenie, împrejurul trupului
împodobit al răposatului, toate căpeteniile ţării.
Preoţii se coborâră mai întâi pe scară şi începură, cu obici-nuitul viers alene, cântecele
de îngropăciune; de două laturi se întindea oastea pedeastră, cu prapurele plecate, cu săneţele
în jos. În mijlocul ei mergeau cerniţi boierii de taină, unii purtând p-ai lor umeri sicriul
luminatului mort, alţii ţinând pe mâini plioapa, pe care stau încrucişate sabia şi buzduganul
dom-nesc; îndată apoi, călcând cu pas sigur şi apăsat, venea văduva răposatului, Doamna
Chiajna, pe al cărei chip, în veci încruntat, nimeni nu putea dovedi păsurile inimii sale; părul
ei începuse a cărunţi, dar trupul său era nalt, portul ei, drept şi falnic, ochirea-i, straşnică şi
hotărâtă; capu-i căta mândru în sus, fără grijă şi fără sfială. Pentru cea din urmă oară ea
îmbrăcase al-bele podoabe şi vălul de beteală ale miresei, ca să ducă pe soţul ei la vecinicu-i
lăcaş, căci după ziua aceea văduva nu mai scotea veşmintele cernite. Aşa era obiceiul
vechimii.
La dreapta ei umblau doi coconi tineri, ca de 14 şi 15 ani, cu haine negre şi cu feţe
obidite. Aceştia erau moştenitorii, acum sărmani, ai lui Mircea. Cel mai mare de ani, Pătru,
beteag şi mărunţel la boi, înainta cu greu, sprijinindu-se într-o cârjă; fratele său Alexandru îl
însoţea; şi amândoi plânşi şi tăcuţi, semănau duşi pe jalnice gânduri.
D-a stânga Chiajnei, două copile, ceva poate mai în vârstă decât fraţii lor, dar
îmbrobodite în marame negre, ce le ascun-deau cu totul obrajii, dovedeau numai prin suspine
şi prin plânsori năbuşite adânca lor durere.
După tânguioasa familie, alaiul se prelungea cu toţi oame-nii casei, amestecând, cu
sunetul jalnic şi slăbănogit al tobe-lor, văietările lor, cu călăraşii domneşti, ce se îngrijiseră a
face la caii lor lăcrimarea ochilor cu praf de puşcă, şi, în sfârşit, cu tot norodul oraşului, ce
umbla cu capetele goale, pentru jălire.
Alaiul colindă uliţele povârnite ale micului orăşel ce abia atunci începuse, numai pe
malul stâng al gârlei, a se împlini ici cu gardul unei colibe de vecin, mai colo cu ulucele unei
căscioare de brăslaş ori de scutelnic, mai dincolo cu zidurile unei case de boier sau boiernaş
ajuns; trecu şi prin Piaţa Mare, unde şetrele precupeţilor, scaunele măcelarilor şi tarabele gelepilor turci, armeni sau greci erau închise în ziua aceea, şi se întoarse iarăşi în Curtea
domnescă, unde răsunau clopotele bisericii, pe care o zidise chiar Mircea Vodă Ciobanul, şi
în care, dintre toţi Domnii, el mai întâi s-a îngropat.
Toţi pe rând intrară în sfântul lăcaş; năsălia fu aşezată jos, chiar lângă strana
domnească; se zise prohodul, şi slujba se urmă toată după rânduiala sa; dar când, pe la sfârşit,
începură arhiereii, apoi slujbaşii cei mari şi cei mici să se apropie de mort şi să-i sărute mâna
dreaptă şi crucea dintr-însa, câţiva boieri, mai mult tineri şi noi poposiţi în biserică, ai căror
cai şi arme se auzise tropotând şi zornăind p-afară în vremea slujbei, înaintară cu semeţie, şi,
punându-se drept în faţa sicriu-lui, începură să strige în gura mare către obştea spăimântată
din biserică:
- Fie-vă ruşine, măi fraţilor, să vă spurcaţi buzele pe aşa mâini pângărite! Scârbă să vă
fie a pleca capul la trupul unui om care a fost urgia oamenilor şi biciul Satanei! Oare nu vă e
destul că, pre cât a fost tâlharul acesta cu zile, el a hălăduit în domnie atâţia mari de ani; ba
încă v-aţi colăcit, ca târâtoarele, la poalele lui şi i-aţi lins laba cea mohorâtă, pe care nu
cutezaţi a o muşca?! Acum, încaile, prindeţi la inimă! lepădaţi-vă josi-toarea slugărie! Vedeţi
că ochii i s-au stins; coardele puterii sale s-au rupt; acum cel puţin îndrăzniţi şi voi a face ca
mine, Badea cluciarul, şi ca tovarăşii mei, toţi boieri ai ţării, pe care năprasnica silnicie a
Ciobanului ne-a ţinut alungaţi pe la străini. Veniţi şi vă plecaţi crucii mântuitoare, ce cu drept
o smulg din mâinile nelegiuitului; iar stârvul lui scuipaţi-l ca mine şi azvâr-liţi cu pietre întrînsul!
La aceste vorbe îndrăzneţe, însoţite cu fapta, toţi rămaseră încremeniţi de ciudă.
Chiajna singură se repezi către cutezătorii tineri, şi cu ochirea-i fulgerătoare îi opri în loc:
- În lături, mârşavilor! strigă ea cu glas puternic. Asta vă e, biet, vitejia, neruşinaţi
păgâni ce necinstiţi un mormânt?! Spuneţi, ce ştiţi mai mult a face, mişeilor, uneltitori de
rele, iscoditori de dezbinări, ce priviţi de sub ogheal păsul ţării şi alergaţi, ca dulăii, la pradă?!
Ce?! Oare socotit-aţi voi că, unde a răposat Ciobanul, o să rămână turma în ghearele voastre,
ca să jefuiţi după cum vă place? Hei! măre băieţi, mai va până atunci! Mircea s-a dus, dar fiul
său a rămas, şi Chiajna îi e mumă şi va şti să-l apere de voi!
Ochii pribegilor se-ntoarseră către Pătru, pe care Doamna îl arăta cu degetul, zicând
acestea; dar când văzură trupul mic şi gârbovit al tânărului, un zâmbet de dispreţ le înflori pe
faţă, şi Badea cluciarul adăugă râzând:
- Aolău! vai de biată moşie, dac-o fi să-i meargă toată sea-ma şoldâş, ca Făt-Frumos ăl
ghebos! Dar tacă-ţi gura, nu vorbi de pomană, jupaniţă, că doar nu vom rămânea, sărac de
noi, râsul lumii, că adică nu s-a mai aflat dintre noi altul mai vred-nic de domnie decât ăst
pitic slut şi şchiop!
Râseră boierii cu hohote; dar Chiajna, turbată de mânie, smulse c-o mână vârtoasă de
pe plioapa sicriului buzduganul şi sabia domnească, şi dindu-le în mânile fiu-său:
- De e şchiop şi mărunt, zise ea, iată cârja ce-i va sprijini betegia, şi iată paloşul ce-l va
înălţa cu capul mai pre sus de toate capetele voastre! Dar nu plătiţi vorba ce o pierd cu voi. Pe 
ei, copii! strigă îndreptându-se către lefegii, şi întorcân-du-se la preoţi: Sfinţiile-voastre,
urmaţi-vă datoria!
Atunci, zăngănitura ostaşilor ce dau năvală, larma gloatei turbate, ce se îmbrâncea,
cântările preoţilor zorind a sfârşi sluj-ba, sunetul clopotelor, izbucnirile tunurilor, făceau toate
la un loc un vuiet încurcat, un fel de luptă amestecată, din care fieşicine căta să-şi scape
zilele, astfel încât în puţină vreme se strecurară toţi, şi biserica rămase deşartă.
În mijlocul liniştii ce urmase acelui zgomot neobicinuit, un tânăr, la chip mândru şi
plăcut, ieşi dintr-o strană afundată, unde el se ascunsese cu inima pătrunsă de o cucernică
jale. Un muntean negru cu găitane de fir, cioarici la fel, cu pajeri pe genunchi, o mantie scurtă
pe umeri, cizme nalte în picioare, cu pinteni de argint; la coapsă un paloş scurt şi drept, şi-n
mână o ţurcă de samur cu surguci: iată îmbrăcămintea sa.
El umbla să iasă din biserică, când, pe ţărâna încă grămădită a noului mormânt, zări o
femeie zăcând înfăşurată într-o lungă maramă de zăbranic negru; se apropie, pipăi o mână
mică şi rece, ridică marama de pe obraz şi, pentru întâia oară, inima-i simţi, la vederea unei
necunoscute, fiorii ce dă primejdia unei fiinţe iubite. Niciodată până atunci el nu văzuse aşa
fragede şi dulci trăsuri în luptă cu suferinţa; niciodată sufletu-i nu se umpluse de o mai vie şi
mai îndoioasă îngrijare pentru o viaţă scumpă şi dorită. Sta îngenuncheat şi cuprins ca de un
farmec dinaintea acelei zâne aromite, şi vinele-i băteau cu iuţeală, şi suflarea-i se revărsa din
sânul său, pare c-ar fi vrut să împartă cu dânsa viaţa ce în pieptu-i se îndoise.
Cu-ncetul, tânăra copilă îşi veni-n simţiri; ochii ei albaştri clipiră sub lungile-i gene
bălaie, şi - vezi câtă e puterea tai-nică şi neprevăzută a iubirii! - tânăra Domniţă, ce căzuse
leşinată la vederea cumplitelor fapte ale pribegilor, nu se spăimântă zărind acum dinainte-i un
om ce învederat trebuia să fie de seama lor; dar pe chipul acestuia domnea într-acel minut
atâta senină mărinimie, atâta smerită supunere, încât sufletul ei nu presupuse vreun rău, şi
buzele-i, rumenindu-se uşurel, şoptiră încetişor:
- Îţi mulţumesc c-ai fost milos şi m-ai scăpat d-acei oa-meni fără de lege!
Apoi, pricepându-se singură cu un bărbat necunoscut, se sculă binişor şi, cu pasul încă
şovăind, se îndreptă către casele domneşti.
Radu (căci aşa îl chema pe tânăr) rămase uimit în loc; el urmări cu ochii pe blânda
fecioară ce curând se pierdu ca o umbră şi, strângând pe pieptu-i marama ce-i rămăsese în
mâini, jură că viaţa-i întreagă va fi închinată îngerului acestui vis încântător. Din minutul
acela, el ce se hrănise cu laptele duşmăniei, el ce visase numai crunte răzbunări, el care, auzind moartea lui Mircea, se grăbise, cu câţiva pribegi, să calce hotarul ţării cu ura în inimă, cu
dispreţul izbândei pe buze, cu hotărârile cele mai sângeroase, simţi acum, într-o clipă, toate
aceste aspre dorinţe risipindu-se, şi patimile-i, ca şi traiul său, din minutul acela se schimbară
cu totul.
Radu era fiul vornicului Socol, boier odinioară mare şi tare în ţară; pe acest Socol îl
trimisese Pătraşcu Vodă ca sol la Crăiasa Ungariei, Izabela, când aceasta intrase izbânditoare
în Cluj (22 octombrie 1556), şi solul se întorsese cu bogate daruri şi cu înalte năzuiri; râvnitor
chiar la domnie, vornicul otrăvi într-ascuns pe bunul Pătru; dar oştile lui Suleiman, ce
aduceau în locu-i pe Mircea, îl goniră din ţară şi-l siliră să-şi caute scăparea în Ardeal. Socol
încredinţă atunci starea şi fa-milia sa grafului Francisc Kendi şi plecă la Ţarigrad ca să-şi
câştige favor la Poartă; dar Mircea îl preîntâmpinase şi, săpân-du-i din vreme groapa,
nenorocitul peţitor fu aruncat în mare, din porunca Sultanului. În zadar mai pe urmă îşi ceruse
ne-vasta şi pruncii lui averea de la Kendi; ungurul tăgădui şi păstră pe seamă-i vistieria şi
turmele şi stogurile de bucate ale boie-rului român.
Deci acum fiul acestuia venea să-şi redobândească drepturile părinteşti; el se unise cu
vreo câţiva din boierii pribegiţi care, nerăbdători de a-şi revedea vetrele, sosise călări chiar în
ziua pogribaniei Domnului, cugetând, ca nesocotiţii, să smulgă cârma ţării din mâinile
văduvei; însă Mirceoaia era în stare de a le sta împotrivă; unii dar dintr-acei cutezători fură 
prinşi şi ferecaţi, alţii scăpară în învălmăşeală şi se pregătiră a veni de iznoavă cu oaste din
Ardeal.
Oblicind din nou despre sosirea boierilor pribegiţi, cu oaste, Chiajna, care aşezase acum
în tihnă pe fiul ei Pătru Şchiopul pe scaunul domniei, nu se tulbură prea mult, cu gândul că
îndârjiţii boieri vor fi strâns în Ardeal vreun stol de adunătură, pe care lesne-l va răsipi oştirea
ei; trimise, dar, împotrivă-le pe marele sărdar cu ceva călărime.
Amândouă părţile se loviră la satul Romaneştii din Dâmboviţa, dar vitejia pribegilor
înfrânse pe oamenii domniei, şi biruitorii alergară spre Bucureşti.
Tot neamul domnesc, cu ce boieri mai avea pe-mprejuru-i, fugi la Giurgiu, şi, de acolo,
însăşi Doamna trecu Dunărea ca să ceară ajutor de la paşa din Rusciuc. Adunându-şi apoi
toate puterile pământene, şi roşiorii, şi ferentarii, şi lefegiii, şi toate crucile de pedestraşi,
sprijinită, pre de altă parte, de spahii turceşti, Chiajna, în fruntea oştirii sale, apucă drumul
înapoi către Bucureşti, risipind groază înainte-i numai prin gloata năprasnicei sale ordii.
Boierii, prinzând de veste despre aces-tea, se traseră înapoi pe drumul Craiovei, aşteptând
ajutoare de dincolo de Olt; dar oastea domnească îi nimeri pe priporul satului Şerbăneştii.
Un râuleţ ce şerpuieşte sub o coastă despărţea amândouă taberele. Cluciarul Badea,
căpetenia pribegilor, se văzu strâm-torat la poalele dealului şi fără leac de scăpare; iar
Chiajna, încălecată bărbăteşte şi purtând zale de piept ş-un hanger în mână, străbătea
rândurile, îmbărbăta pe români cu vorbe linguşitoare, pe turci cu bogate făgăduieli, şi le
însufla tuturor aspra sa voinicie. Ostaşii, minunaţi şi îmbiaţi de învierşunata vitejie a acelei
zdravene muieri ce le striga şi le da pildă ca să lovească pre vrăjmaşi, deteră năvală, trecură
într-o clipă mi-cul pârâu şi, printr-o crâncenă măcelărie, zdrobiră cu desăvâr-şire mica oaste
boierească. Acolo pieriră, luptându-se vitejeşte, Badea cluciarul şi mulţi alţi oameni dintre
pribegi.
Într-această nenorocită bătălie, boierii îşi aduceau cu du-rere aminte de atâţi voinici
tovarăşi ce se dase d-a gata pradă şi fusese robiţi şi ucişi în ziua nesocotitei lor semeţii în
biseri-ca din Bucureşti; printre aceia ei socoteau şi pe tânărul Radu Socol, în care-şi pusese
mari nădejdi, şi care acum, neştiut de nimeni, trăia retras şi ascuns pe malul Motrului, în dărâmăturile cetăţuii de la Socoleşti, muncindu-şi sufletul îndoios între ură şi iubire.
II
NUNTA
Printre oamenii pe care firea i-a lipsit de ale trupului desă-vârşiri, sunt unii care,
preţuind încă din vârsta copilăriei sta-rea lor neasemuită cu a celorlalţi oameni şi de toţi
batjocorită, se hrănesc cu o nepregetată ciudă, c-o adâncă zăcăşie, care în veci le ţine mintea
vegheată şi le porneşte sufletul la viclenii şi la răutăţi; alţii, iar, mai zăbavnici poate în
agerimea duhului, sunt de tineri cuprinşi d-o tainică melancolie, d-o îndoioasă sfială, care mai
adesea se cumpănesc cu o minte dreaptă şi sănătoasă, cu un suflet compătimitor, cu o inimă
miloasă.
Din felul acesta era junele moştenitor al lui Mircea, Pătru Şchiopul; anii săi tineri,
mintea-i îndărătnică, cu greu i-ar fi păstrat scaunul domniei, de n-ar fi stat la mijloc mumă-sa,
Doamna Chiajna, muiere capeşă şi dăunoasă, care ştiu să do-boare cu armele împotrivirea
românilor şi să cumpere cu bani bunăvoinţa Porţii. Într-adevăr, drept răspuns la trimiterea
unor bogate daruri, însoţite cu făgăduinţa de a mări până la patru-zeci de mii galbeni haraciul
ţării - care, din 3 000 de asprii ce fusese la început, subt Mircea Bătrânul (1383), se urcase,
sub Laiotă Basarab, la 10 000 galbeni, Ştefan, vel-portarul Împărăţiei, aduse hatişeriful ce
întărea Domn pe fiul ei Pătru. Uneltirile Doamnei Chiajne izbutise toate; ea era stăpână tare şi
mare; în zadar se mai cercară unii din boierii pribegi, precum Stanciu Benga, Matei Marga, 
Radu logofătul, Vâlsan şi alţii să-i dârapene cu armele domnia; la Boieni ei fură învinşi şi
risipiţi. Nu rămăsese altă nădejde decât o tăcută supunere; cei mai mulţi dintre boieri se
învârtejiră p-această înţeleaptă cale. Printre dânşii veni să se închine statornicitei domnii şi
tânărul Radu Socol, pe care un interes tainic şi mult deosebit de năslirile celorlalţi îl
ademenise la Curţile domneşti.
Un vis mult dorit de fericire, învrăjbit cu mustrările unei conştiinţe rănite prin uciderea
tatălui său, o dragoste curată, adâncă, îngerească, ce-i legase inima de un neam urgisit, căinţa
d-a fi călcat un legământ de ură şi luptă cu acel nestăvilit farmec ce-l făcuse să-şi urască
jurata răzbunare şi tulburase menirea vieţii sale: iată clătirile sufleteşti ce sfărâmau sânul
Radului. Cu ce scop oare, cu ce hotărâre îşi părăsise el pustia casă părintească de la Motru şi
venise în Bucureşti? Însuşi el nu putea şti; dar o răsăritură a inimii îl avântase spre locul unde
ochii săi puteau să zărească pe zâna înflăcăratelor sale visări.
Cu ce dulce încântare, cu ce uimire cerească privea el la tânăra Domniţă, când, cu pas
lin şi uşor, cu chip blând şi smerit, ea păşea în acea biserică unde pentru întâia oară ea sarătase privirii lui! El căta la dânsa-n tăcere, şi uneori ochii lor se-n-tâlneau, iar ea închina
atunci capul, ş-un nor de roşeală i se lăsa pe faţă. Când apoi Radu rămânea singur în biserică,
ini-ma-i înmuiată căuta locul unde mai întâi îşi văzuse visul fericirii sale; dar genunchii lui
rămâneau încremeniţi dinaintea mor-mântului în care zăcea ucigaşul părintelui său, şi,
îngrozit de mustrare, el se smulgea din acele dulci curse ale ispitei.
Acestea se petreceau prin anii o mie cinci sute şaizeci şi câţiva, chiar în mijlocul
veacului al şaisprezecelea.
Începuse dar acea epocă când turcii, atât pentru oblăduirea ţinuturilor creştine cuprinse
de dânşii, cât şi pentru înclinările de pace şi de prietenie ce legase Padişahul cu unele puteri
apu-sene, simţise trebuinţă a se sluji cu oameni care să vorbească limbile europene şi să fie
mai dedaţi decât osmanlâii cu obi-ceiurile ghiaurilor. Creştinii turciţi aveau, dar, adesea, pe
vre-mea aceea, mai bună primire la Poartă şi mai lesne înaintau ca cei născuţi şi crescuţi în
legea lui Mohamet; într-adevăr, Curtea lui Suleiman se umpluse de străini venetici care-şi
lepădase vechea credinţă şi ajunsese la înalte dregătorii, atât în Divan, cât şi la Ordie; marele
vizir Mahomet Socoli era pământean din Bosna, ca şi viteazul apărător al graniţelor Hozrev
paşa; alţi viziri, precum Sinan paşa, Daud paşa, erau arnăuţi şi croaţi; Ali cel Gros era din
Herţegovina; capudanul paşa Piale era ungur, eunuhul Ceafar paşa, rus, corăbierul Ohiali,
calabrez; iar serascherul cel favorit Ibrahim, vizirul eunuh Suleiman şi viteazul corsar
Hairedin Barbă Roşie, spai-ma Mării Mediterane, erau toţi din viţă grecească.
Se înţelege însă că mai ales acest din urmă neam se folosi de asemenea aplecări ale
cotropitorilor săi. Grecii, care după luarea Ţarigradului, se dase afund, fugind, care prin ţările
Apusului, care prin ţinuturi mai depărtate ale Împărăţiei, alungaţi, prigoniţi, silniciţi pe unde-i
nimereau biruitorii, cu câte puţin şi treptat prinseră la suflet; cu cât mai mult scădea
însemnătatea şi puterea veneţienilor şi genovezilor, cărora Sul-tanii de mai nainte le dase voie
a locui şi a ţine cantoare în mahalalele Pera şi Galata, dincolo de portul Stambulului, cu atât
mai mult îndemânatica măiestrie a grecilor îşi făcea vânt şi se dovedea prin neguţătorii isteţe
şi bine nimerite, prin bogăţii adunate de prin toate ţările vecine în haznaua Patriar-hiei şi ale
mănăstirilor greceşti, prin slujbe dibace şi folositoare, împlinite turcilor la vremi priincioase.
Până într-atât izbutiră ei a-şi face mână bună la turci, încât Împărăţia le arăta a sa bunăvoinţă
şi a sa încredere, dându-le mansupuri şi între-buinţându-i ca slujbaşi ai Bisericii, ca soli, ca
vameşi, ca dra-gomani şi chiar, uneori, ca cârmuitori de ţinuturi.
Grecii au avut pururea acel dar d-a fura inima şi d-a cârmui pe nesimţite voinţa
stăpânului lor; firea le este a se strecura pe la cei cu puterea şi a le amăgi minţile printr-un
farmec, care ar fi o netăgăduită predomnire morală, de n-ar avea mai adesea o făţarnică
slugărie drept mijloc şi o mârşavă lăcomie drept ţel.
Astfel, din vechile neamuri ale Împărăţiei Răsăritului, din Paleologi, din Comneni, din
Rali, din Cantacuzeni, din Duci, care de mult se risipise ori trăiau tupilaţi prin sărăcăcioasele
înfundături ale Fanarului, începură a se ivi lăstari scăpătate, care, uitând vechea fală a
strămoşilor şi râvnind, prin slugărie, la ocrotirea vizirilor, câştigară, cu acest chip, bogăţii
însem-nate, dobândiră înrâurire în Divanul turcesc şi căpătară chiar cinstiri de la trufaşii lor
stăpâni. Prin mijlocirea acestor oameni puternici, cu care se amestecase, în favoarea puţin
cumpănită a turcilor, şi mulţi alţi greci mai de rând, toate jeluirile, toate cererile creştinilor
raiale sau înclinaţi cu osmanlâii, îşi luau un sfârşit mai repede şi, de nu mai puţin costător,
totuşi mai puţin primejdios.
Doamna Chiajna, în prevăzătoarea-i îngrijire, cugetă a-şi căpăta reazemul unor mai
puternici dintre acei greci, şi, închipuind mijlocul unei încuscriri, ceru prin carte patriarhu-lui
Iosaf ca să-i caute doi juni din Fanar, pe care să-i facă gineri la două ale sale cocoane.
Patriarhul era din neamul Paleologilor şi avea un nepot de frate, june plăcut, mândru şi bine
învăţat, anume Stamatie. Fără îndoială că lui îi hotărî unchiul de soţie pe una din Domniţele
românce, iar pentru cealaltă, ca să-şi facă tot cu acest prilej şi mână bună pe lângă
primejdiosul Mihail Cantacuzenul, patriarhul alese pe fratele acestuia, bătrânul şi urâtul
Andronic.
Mihail Contacuzenul, mână dreaptă a vizirului Socoli, era vameş mare al sărei şi trăia
în Anhial, pe Marea Neagră, un-de-şi înălţase un palat ce nu-l ţinea mai puţin de douăzeci mii
galbeni; nimeni dintre greci n-avea putere ca dânsul, nimeni nu era mai temut, mai dăruit; nu
se făcea patriarh, nici ar-hiereu în Biserica Răsăritului, care să nu-i dea lui mită; toţi îl
cinsteau cu numele de arhonta, iar turcii, minunaţi d-a sa dibăcie, îl poreclise şi Şaitan-Ogli
(Fiul Dracului), şi cu toate că el obicinuia să călărească prin oraş pe o muşcoaie sau catârcă,
cu veşminte nu prea falnice, opt ciohodari şi ianiceri împărăteşti îl însoţeau pretutindeni.
Fratele acestui om însemnat, Andronic Cantacuzenul, care-şi ţinea casa în Pera, şi
Stamatie Paleologul, nepotul patriarhu-lui din Ţarigrad, se sculară să plece în Ţara
Românească, ca peţitori ai fetelor lui Mircea.
Ştirea sosirii lor răspândi o adâncă tulburare în sânul lui Radu Socol. Pe câtă vreme
Domniţa Ancuţa, pe care el o iubea cu dragoste tăinuită, se arătase închipuirii sale singuratică
şi împresurată de neîntinatul văl al nevinovăţiei, o nebiruită sfială - poate şi o urmă de
mustrare - îl oprise d-a pune un ţel hotărât dorinţelor sale şi d-a destăinui îndelungata sa iubire; dar când i se înfipse în inimă temerea d-a vedea spulbe-rate de un necunoscut visele atâtor
nopţi fără de odihnă, când pricepu ce dor fierbinte, ce chinuri adânci ar lăsa în sufletu-i
pătimaş răpirea iubitei sale de către un altul, el nu mai stătu un minut la îndoială, ci căută
îndată prilejul d-a întâlni pe Dom-niţă, d-a-i vorbi şi d-a primi din gura ei, sau un cuvânt de
mângâiere, o licărire de nădejde, sau osânda vieţii sale viitoare. Câteva zile umblă el rătăcind
prin curţile domneşti, pândind minutul când să nimerească singură şi fără de martori pe
Domniţa Ancuţa.
Casele domneşti din Bucureşti se-nălţau pe povârnişul ma-lului stâng al Dâmboviţei,
printre bătrâne tulpini de sălcii, închise într-un larg pătrat de-nalte şi ţepene ziduri, care pe de
o parte se afundau în apă, proptite cu largi căprioreli de pia-tră, iar de celelalte trei părţi,
înconjurate cu şanţuri adânci, îşi arătau pe dinafară numai întinsa lor faţă netencuită şi clădită
cu straturi de cărămizi şi de bolovani de piatră; la mijlocul peretelui din faţa casei se afla
poarta cu gang boltit, pe d-asu-pra căreia se înălţa un turn pătrat, cu ferestrui de meterez; iar
dinaintea porţii era o podişcă care, prin mijlocul unui scripete, se lăsa pe d-asupra şanţului şi
se ridica la vremi de primejdie; alte patru foişoare cu temelii întărite apărau colţurile întinsei
împrejmuiri. Pe dinlăuntrul curţii, nişte lungi şiruri de clădiri cu tinde arcuite stau rezemate
de acei înalţi pereţi şi slujeau de locuinţe sau odăi copiilor din casă, strejilor şi slujitorilor
domneşti; apoi, tot în rând cu acestea, veneau grajdurile, am-barele şi şoaprele cu toate
tacâmurile de drum, subt îngrijirea comişilor şi a şătrarilor; mai în laturile caselor domneşti, 
în care răspundeau printr-o tindă de scânduri, erau beceriile sau cuiniile şi cuptoarele pităriei;
în sus, mai pe deal, din dosul bisericii, jicniţa cu toată zahareaua, şi-n sfârşit, de-a lungul
zidului ce se-ntindea pe malul gârlei, se adăposteau saielile cu vite şi zalhanaua Curţii
domneşti; căci toate trebuincioa-sele vieţii cătau a fi prevăzute într-această cetăţuie, aşezată
pe un loc şeţ ce era apropiat de Dunăre şi de primejdioşii-i mărginaşi, şi lipsit de orice apărare
firească.
Drept în mijlocul ogrăzii, d-a stânga bisericii lui Mircea, se aflau casele domneşti,
clădire pătrată, mare, aridicată, cu ziduri late în poale şi fără tencuială, purtând pe d-asupra
lor un coviltir cu ceardac nalt şi întins, un adevărat munte de şin-drilă. Catul de jos al caselor
abia avea pe ici, pe colea câte o crestătură pe unde să intre aerul în beciurile-i boltite; de o
parte numai, în fundul unei tinde întunecoase, se vedea gârliciul povârnit al pivniţei, cu
porţile-i de zăbrele; cu toate acestea, ferestrele catului de sus, mititele, lunguieţe şi întărite cu
vergele de fier şi cu obloane ce se trăgeau în chepeng, erau cu mult înălţate de la pământ,
astfel încât peretele rămânea gol şi ne-ted mai până sub streaşină. În dreptul porţii, şi d-asupra
câtorva trepte de piatră, se afla uşa cu două canaturi de stejar, căptuşite cu tinichele şi legate
cu druguri de fier; acea uşă se deschidea pe o scară de piatră, închisă între doi pereţi şi
dreaptă, care ducea într-un pridvor, al cărui acoperiş sta rezemat pe stâlpi ciopliţi din bardă, şi
d-a lungul căruia se întindea o laviţă învelită cu rogojini şi cu zăblaie. Pe urmă venea o tindă
întu-necoasă în care da, de toate părţile, uşile deosebitelor încăperi, din care unele, lungi şi
înguste, cu o mică ferestruie în fund, lăcaş de odihnă pentru noapte, purtau numele de chilii,
altele, mai întinse şi mai luminate, erau sălile de adunare, cămările feluritelor dregătorii şi
odăile locuite de cămăraşi şi de obştea curtenilor. Apoi, dincolo de tindă, se deschidea o largă
sală, al cărei tavan de grinzi înnegrite se sprijinea pe două şiruri de stâlpi scobiţi cu glafuri şi
cu flori, ş-al cărei fund, ieşit mai afară din peretele casei, ca un pridvor rotund cu parmaclâc,
era cu totul deschis; această sală, pardosită cu lespezi, loc de ospeţe şi de danţ în zilele
călduroase ale verii, se numea horă şi slujea întot-deauna ca loc de adăstare pentru cei ce
voiau să intre la chiliile neamului domnesc, sau în sala spătăriei, unde era scaunul lui Vodă,
sau în sacnasiul cu geamlâc înaintat pe grinzi, care era obicinuita şedere a Doamnei şi a
femeilor sale. Toate aceste încăperi, precum şi deosebitele băşci sau cămări boltite, pur-tând o
culă rotunjită pe d-asupra, în care se aflau, d-a rândul, paraclisul, haznaua sau comoara şi
patul domnesc, răspundeau toate în horă prin nişte uşi cu tocuri de piatră nalte şi înguste,
aduse sus în îndoit perghel, şi d-asupra cărora se vedea săpat, într-o firidă, vulturul ţării.
Printr-acea sală se făcea toată sluj-ba dinlăuntru a familiei domneşti; p-acolo putea cineva
întâlni, trecând dintr-o odaie într-alta, pe Domn sau pe oricare altul dintr-ai săi.
Radu Socol ispitise mai de demult cum că fiicele Chiajnei, în fieşce dimineaţă, ieşind
din chilia lor, treceau printr-acea horă ca să meargă în odaia cu sacnasiu, unde se adunau la
lucru toate femeile Doamnei; el se socoti că minutul cel mai priincios spre a face Ancuţei
destăinuirea sa va fi acela; şi-ntr-adevăr, într-una din zilele până să nu sosească în Bucureşti
peţitorii ţărigrădeni, el se folosi de singurătatea sălii, prin care se strecura încetişor tânăra fată
şi, ţinând strâns p-al său piept ce zvâcnea cu înfocare marama cea neagră, singurul martor al
îndelungatei sale iubiri, el păşi dinaintea Domniţei şi, cu buzele tremurânde, îi zise:
- Domniţă! am cutezat într-o zi îngrozitoare să răpesc de pe capu-ţi acest jalnic văl. De
atunci l-am păstrat, nesocotitul de mine, ca un zălog de scumpe, de dulci, de-ncântătoare
nădejdi! Acum simt, vai! că visu-mi a fost o nălucă; raza ce a lucit câţiva ani asupră-mi se
stinge şi trebuie să intru iarăşi în negura vieţii-mi trecute. Primeşte, dar, înapoi acest drag
che-zaş al amăgirii şi al deşartelor mele dorinţe.
Cu aceste cuvinte el întinse tinerei fecioare marama cea nea-gră; iar dânsa, al cărei
fraged obraz se roşise ca pieliţa unei piersici dogorite de soare, ridică, senini, drăgălaşii ei
ochi albaştri, muiaţi într-o rouă de lacrimi, şi, cu glas obidit şi galeş, îi răspunse:
- Jupan Radule! dacă cu adevăr îţi este atât de scumpă, de ce vrei oare să-mi înapoiezi
acum o jalnică podoabă ce-mi aduce aminte plânsori trezite şi-mi vesteşte poate răstrişti viitoare? De mi-i crede, păstra-vei neagra-mi maramă până ce vei simţi că ţi-a pierit în inimă
orice scânteie de nădejde.
Şi-ndată, pare că s-ar fi temut d-o nesocotită mărturisire, ea pripi pasul spre uşa
sacnasiului, lăsând pe Radu uimit de vesele gândiri, de o fericire lui încă necunoscută.
Apoi Domniţa, intrând în cercul jupaniţelor adunate, cu anevoie îşi putu ascunde
tulburarea; în zadar se încercă a-şi urma zilnicele-i lucrări, căci mâinile-i, reci şi tremurânde,
pare că pierduse îndemânatica lor agerime; nici fusul de sidef nu i se mai întorcea între
degete, nici undrelele nu mai ştiau s-apuce iţele împleticite, nici firul de mătase nu mai
nimerea să-nşire mărgăritarele vărsate în poală-i; ci ochii ei căutau aiurea, la malurile
înverzite ale Dâmboviţei, la norii fluturatici de pre cer, pare c-ar fi vrut să încreadă acelor
mângâioşi şi tăcuţi prie-teni taina ce umpluse inima ei de fericiri şi de temeri.
Muierile băgară în seamă această neobicinuită tulburare a Ancuţei şi începură să-şi dea
coate, privind-o cu coada ochiului, să se cerceteze una pe alta, prin semne, de pricina acestui
neastâmpăr, să-şi şoptească la ureche, zâmbind pe tăcute; dar o femeie a Doamnei Chiajne,
care veni să poftească pe amândouă Domniţele din partea mumei lor, precurmă acele glumeţe
şi clevetitoare bănuieli.
Ancuţa tresări ca din visare; apoi, îndată se sculară amân-două, pline de-ngrijare, şi, cu
faţă smerită şi supusă, intrară în başca rotundă, cu pereţii şi pardoseala de piatră, unde le
aştepta Chiajna, şezând pe un jeţ înalt de stejar săpat, cu treaptă sub picioare, şi alături cu o
masă, pe a cărei învelitoare de hramă sta aşezată, printre hrisoave pe membrană şi printre
felurite pitace domneşti, pecetea cu care Doamna, neştiind, ca toate femeile românce de pe
atunci, a scrie, însemna numele său. Tot într-acea odaie era şi patul Chiajnei, acoperit cu un
macat de piei de urs, iar într-o scoabă, în perete, ardea o candelă de argint dinaintea sfintelor
icoane.
Domniţele se plecară în faţa mumei lor şi, ridicându-şi mâna de la pământ, îi sărutară
dreapta şi o aduseră la frunte, după vechiul obicei al ţării; apoi se rânduiră dinaintea ei în
picioa-re, cu capul plecat la ascultare. Chiajna, rece, posomorâtă ca întotdeauna, le spuse:
- Fiicele mele! s-aveţi în ştire c-am găsit să vă căsătoresc pe amândouă; aştept acum
curând să sosească ginerii voştri din Ţarigrad, unde voi trebuie ca în scurtă vreme să-i urmaţi.
Nu mă îndoiesc că veţi şti pururea să vă purtaţi către soţii voştri ca două domneşti cocoane ce
sunteţi. Atâta vă spun!
Sora cea mare sărută de iznoavă cu supunere mâna Doam-nei şi se găti să iasă; iar
Ancuţa, în vinele căreia tot sângele se sleise, se-ncercă măcar să scoată un suspin, dar ochii ei
întâlniră căutătura straşnică a Chiajnei, în care sta tipărită o nestră-mutată hotărâre, şi îi fu şi
ei nevoie d-a se supune în tăcere.
Însă o jale adâncă îi cuprinse toate simţirile. De ce voise soar-ta să-i arate, ca-ntr-o
fulgerare, o viaţă fericită, ş-apoi aşa groaznic s-o amăgească? De ce, dintre toate mumele, pe
dânsa, fiinţă blândă şi drăgăstoasă, să o dea ursita pe mâinile unei mume neîmblânzite? Cu
aşa mâhnicioase cugetări îşi petrecea Ancuţa zilele şi nopţile, şi inima-i obidită mereu
suspina, şi ochii săi întristaţi se topeau în lacrimi de foc.
Sosiră-n sfârşit în Bucureşti ginerii greci. Unul, copilandru, tânăr, frumos, sprâncenat,
cu mustaţa mică şi neagră, cu ochi de femeie, cu părul încreţit, nalt, spătos şi tras ca prin inel,
ca unul din acei palicari muieratici, purtând fustanelă fâlfâindă şi strânsă la mijloc, cămaşă de
filaliu largă-n mâneci şi cusută cu bibiluri, colciaci şi cepchen de filendreş stacojiu, numa-n
fir şi-n mărgăritare, fesul la o parte, iminei mici şi roşii, ş-apoi la brâu două lungi pistoale
ghintuite, lucrate în Veneţia, nu-mai cu sârmă de argint şi cu sidefuri, şi o pală de Taban cu
apele negre pe ţăiş şi cu mâner de pietre scumpe. Acela era Stamatie Paleologul; el intră în
Curţile domneşti în săltăturile şi în dezghinurile unui armăsăruş arăbesc ager şi zglobiu, cu 
părul vânăt-rotat şi cu o şiră de stele roşcate pe piept şi pe spinare. Alături cu dânsul înainta
pe un cal mai tihnit, dar încărcat cu grele podoabe, Andronic Cantacuzenul. Trupul aces-tuia,
mărunt, neputincios şi gârbovit, pare că d-abia purta capul său mare, pleşuv şi cărunt, cu
obarji spâni, zmezi şi slabi; dar buzele-i subţiri şi încreţite, ochii săi mici, vioi şi pătrunzători,
nările-i largi şi neastâmpărate dovedeau acel duh sprinten şi isteţ, acea minte iscusită şi
dedată cu intrigile şi cu batjocura, care sunt ca o însuşire a neamului grecesc. Veşmintele
sale-l arătau că este unul din nalţii dregători ai Bisericii bizantine; în cap purta naltul calpac
de hârşie fumurie cu fund de sera-sir; pe dânsul avea o hlamidă de sevaiu roşu, cusută cu
palme de fir pe poale şi încinsă d-a curmezişul, pe sub subsuori, cu un lat brâu sau omofor,
semănat cu matostaturi în şatrange; iar d-asupra, o largă mantie de buhur alb cu ceaprazuri de
aur şi îmblănită cu jder, căci d-atunci începuse cazaclâii să aducă în Ţarigrad scumpele blăni
din Mosc.
Împrejurul lor stau grămădiţi optzeci de călăreţi turci, iani-ceri, spahii şi ciohodari
împărăteşti, unii cu înalta cucă din vârful căreia atârna pe şalele calului o lată pană verde, alţii
cu coif poleit şi împodobit cu două aripi de curui, sau cu o coadă învoaltă de păun; purtând pe
dânşii nişte capoate de filendreş, de ghermesuturi şi de felurite stofe, care îmblănite, care
cusute cu fir; înarmaţi cu suliţe de trestie din Hind, cu arcuri încordate, cu tolbe de săgeţi
veninoase, cu iatagane de Horasan şi cu săneţe frănceşti.
Tot norodul românesc, încă neînvăţat cu falnicele podoabe ale Curţii şi ale Ordiei lui
Suleiman, privea cu mirare acest măreţ alai. Dar şi mai mare fu mirarea când slujitorii
descărcară de pe catâri bogatele odoare sau daruri de nuntă ale peţitorilor greci; ici se vedeau
sipeturi de sidef pline cu ghiordane, cu cercei, cu lefturi de smaragduri, de balaşuri, de rubini,
de zam-firi; pline cu pahtale de aur şi de matostat, cu colane şi cu sponciuri de mărgean şi de
mărgăritare, cu surguciuri de briliant; mai colo boccealâcuri de stofă cu aşternuturi de
agabaniu, cu primenele de borangic şi de filaliu, cusute cu bibiluri, cu gev-rele şi cu
brânişoare de beteală, cu feregele şi binişuri de bu-hur, de cănăvăţ şi de sevaiu, cu blănuri de
jder, de râs şi de samur, cu gearuri şi cu taclituri turceşti; mai dincolo, lăzi cu covoare de
Ispahan, cu oglinzi de Veneţia, cu buhurdaruri pline de scumpe miresme de Hegias, cu
apărători de pene, cu fele-gene de smalţ, cu zarfuri de sârmă, cu tipsii, lighene şi ibrice de
argint, cu cohale de cleştar de munte, cu linguri de fildeş săpat şi cu felurite alte bogăţii, care,
de prin toate ţările, le aduceau veneţienii, armenii şi evreii, în Ţarigrad.
Toate aceste minunate daruri precum şi chipul plăcut al lui Stamatie, lesne fermecară
minţile Domniţei celei mari; dar Ancuţa, sărmana, sta nesimţitoare, sau, mai bine, vedea cu
groază apropiindu-se minutul logodnei sale cu Andronic, ce-i insuflase numai ură şi frică. Cu
toate acestea, ceasul cel groaznic sosi. În biserica domnească se gătise, pentru aceeaşi zi,
serbarea amânduror nunţile; patru cununii erau aşezate pe sânţita masă, şi nunii, cu patru
făclii, înconjurară d-o parte o pereche veselă şi potrivită, de cealaltă, două fiinţe ce semănau
una cu alta cum seamănă cruntul junghietor cu jertfa-i nevi-novată. Slujba se-ncepuse, şi
Ancuţa, galbenă şi plânsă, abia se ţinea pe picioare, când, din gloata adunată în biserică, un
tânăr, împins ca de furia deznădăjduirii, se repezi în cercul nuntaşilor şi, ridicând pe d-asupra
unei făclii un văl de zăbranic negru, îi dete foc, strigând: Piei, amăgita mea nădejde! O
vâlvoare de foc se-nălţă în bolta bisericii, ş-apoi o uşoară cenuşă căzu pe masa cununiilor.
Ancuţa cunoscuse într-acel tânăr pe Radu şi scoţând, din pieptu-i sfărâmat, un strigăt de
durere, ea căzu jos, leşinată.
Această împrejurare rămase de toţi neînţeleasă; pe Ancuţa o ridicară pe braţe, şi slujba
se urmă cu grabă. Amândouă Domniţele erau măritate şi, mai înainte ca să-şi ridice casele şi
să se pornească cu soţii lor la Ţarigrad, câteva zile veseliile şi sărbătorile se urmară în popor.
Turcii îşi arătau măiestria lor în jocul geridului, nimerind ţelul cu suliţa azvârlită din fuga
cailor; apoi românii îşi încercau puterile la trântă şi la luptă dreaptă, apucându-se cu braţe
vârtoase de mijloc, opintin-du-se, smuncindu-se, învârtindu-se şi-n sus şi-n jos, şi-n dreapta 
şi-n stânga, până ce unul dovedea şi, izbind pe protivnic la pământ, îl punea în ghenunchi
dinainte-i. Pehlivanii arapi şi hindii, ce-i adusese din Ţara Turcească, făcură şi ei feluri de
năzdrăvănii şi de jocuri minunate şi nevăzute locurilor noa-stre; unii săreau în văzduh, cu
capetele în jos, peste opt bivoli puşi în rând; alţii călcau cu iuţeală pe o fâşie de tulpan întinsă,
fără d-a se cufunda, iar unul, mai ales, schimba în tot chipul o căciulă, care, când o arunca pe
pământ, pe loc se prefăcea în feluri de căciuli deosebite. De acolo a şi ieşit vorba româ-nească
Altă căciulă!, când vrea omul să zică că s-a schimbat starea de mai nainte a unui lucru.
Apoi seara se aprindeau prin pieţe focuri mari de paie şi zicea mereu tubalhanaua
turcească, de juca norodul; şi uneori slujitorii slobozeau în mijlocul gloatei câte o vulpe cu
coa-da muiată în păcură aprinsă, de fugea lumea încotro putea, şi muierile, speriate, se
îmbrânceau şi alergau ţipând; iar bărbaţii, slobozind mereu pistoale şi desfundând la buţi cu
vin, chiuiau şi benchetuiau, şi se veseleau cu cântările cimpoaielor şi cobu-zelor munteneşti şi
cu diblele lăutăreşti.
În scurt, astfel se petrecură aici la noi cununiile cocoanelor Doamnei Chiajne cu
Stamatie Paleologul şi cu Andronic Cantacuzenul, amândoi coconi ţărigrădeni.
III
FUGA
Câteva zile după nunţile Domniţelor lui Mircea Vodă, Stamatie Paleologul purcese în
grab’ la Ţarigrad cu soţia sa; iar noul lui cumnat, Andronic Cantacuzenul, fu silit să mai
zăbovească, căci chiar din seara cununiilor, tânăra sa mireasă încă nu-şi venise în simţiri; dar
presupunând că vremea va potoli necunoscuta ei patimă mai bine decât leacurile vracilor,
grecul, bănuitor şi întărâtat, smulse pe biata Ancuţa din zadarnicele îngrijiri ale jupaniţelor
curtence şi, cu tot alaiul, cu toată zestrea ei, purtată în zece care, el trecu la Rusciuc.
În seara când rămaseră să mâie într-acea cetate, Domniţa izbuti ca bărbatul ei să-i lase,
drept locuinţă, un chioşc înveci-nat cu casele unde ei conăcise. Acest chioşc de lemnărie, lucrat numai în cafasuri şi în săpături de chiparos şi de iasomiu, pardosit cu lespezi de marmură
sângerie şi împodobit cu toate trebuincioasele smălţuite cu sidefuri, era aşezat pe o coastă
surpată, dar nu prea înaltă, a Dunării; prin vergelele încrucişate ale ferestrelor vederea sentindea peste toată lăţimea râului. Acolo, Domniţa Ancuţa, singură şi cuprinsă de o jale
adâncă, cu inima sfâşiată, cu faţa ofilită, plângea amar cruzimea soartei sale; noaptea era
înaintată, şi lacrimile-i curgeau făr-de încetare, căci de mult somnul fugise dintr-ai săi ochi;
dar, cu încetul, fruntea-i obosită căzu pe a sa poală, trupu-i, slăbit d-atâtea suferinţe, parcă se
cufundă de sineşi; o piroteală a minţii, o-mpăienjenire a ochilor începură a o cuprinde, când
deodată i se păru că aude, ca într-un vis mângâietor, un glas depărtat ce cânta cu viers
tânguios aceste duioase cuvinte:
- Frunza-i verde, apa-i lină,
Ş-al meu suflet tulburat,
Luna vars-a sa lumină,
Dar mi-e gândul înnorat.
Unde merg, în orice parte,
N-am nimica de dorit;
Visele-mi au fost deşarte;
Ce-am iubit m-a amăgit!
Ancuţa se trezi din aromeală; glasul părea că se apropie; ea sări la fereastră. Printre
zăbrele văzu luna plină colindând repede faţa senină şi albastră a cerului; pe Dunăre scânteiau 
razele ei răsfrânte în mii de talazuri; departe, încolo, un pes-car turc trăgea la edec, în tăcere,
caicul său încărcat; la poa-lele chioşcului, codobaturile, acele rândurele de apă cu lungi pene
albe în coadă, se aşterneau, în zborul lor iute, pe faţa apei, ş-apoi iarăşi se ascundeau în
cuiburile lor găurite ca nişte urloaie într-acea coastă râpoasă. În repaosul nopţii se auzea
numai clătirea undelor ce se izbeau încetişor de mal şi susurul alene al vântuleţului de vară.
Peste puţin ochii Ancuţei zăriră o luntricică ce-nainta despicând valurile; un bărbat, cu veşminte negre, şedea într-însa. El începu din nou să cânte cântarea sa de adineauri:
- De-mi luceşte luna-n cale,
De-mi e vântul cu noroc,
Ea n-alină a mea jale,
El nu stinge al meu foc.
Dar iubita mea să vie,
Să-mi şoptească:
Te iubesc! Ş-atunci inima-mi re-nvie
Într-un rai dumnezeiesc!
Nu mai era îndoială! Acel vâslaş cutezător era Radu; acel glas plin de mâhnire era al
lui!
Fericirea, în culmea sa, e nesocotită adesea ca şi deznă-dăjduirea. Ancuţa găsi în
slabele-i mâini destulă putere ca să sfărâme zăbrelele de lemn ale chioşcului. Radule!! - strigă
ea cu glas pătrunzător şi sări pe fereastră. Din norocire, câţiva stânjeni numai erau până jos;
Ancuţa, cu cosiţele-i plăviţe răsfirate, învelită numai într-o ie subţire şi într-o fustă de albă
mătase, căzu pe nisipul jilav şi moale al prundului.
Radu sări-ntr-o clipă pe mal, trase capul luntrei c-o mână vârtoasă pe uscat, ridică c-un
braţ puternic mlădiosul mijloc al tinerei femei, şi, cu scumpa lui sarcină pe braţe, săltă iute-n
luntre; apoi, îmbrâncind tare ţărmul cu vâsla, câteva voiniceşti lovituri de lopată avântară
micul vas departe de coastă. Ancuţa, tulburată, uimită d-atâtea vii şi felurite simţiri, rămăsese
pitu-lată în fundul luntrei, cu capul rezemat de pieptul Radului; trupul ei tremura ca frunza;
braţele-i stau încrucişate p-al său sân ce zvâcnea cu iuţeală, sub uşoara-i ie de borangic;
glasul i se curmase şi, uneori numai, cu o zâmbire îngerească pe buze, un suspin întrerupt se
revărsa din adâncul inimii sale pline, şi lacrimi, ca mărgăritarele, picurau dintr-ai săi ochi
inundaţi d-atâta fericire.
Luntrea ajunsese în albia mare a Dunării şi, cu Radu la cârmă, se strecura uşor, furată
de undele repezi, ce se goneau şi se îmboldeau cu vuiet amorţit; o suflare răcoroasă zbârlea
faţa apei şi legăna încetişor înaltele catarturi ale şăicilor ce se vedeau albind în depărtare cu
pânzele lor umflate; razele lu-nii se răsfrângeau, cu vii licuriri, pe culmea nestatornică a
valurilor, răspândind pe cer şi peste râu o dulce lumină ce se îngâna cu negreala malurilor
depărtate. Pe ostrovul învecinat, un stol de babiţe stau adormite şi, uneori numai, câte o strajă
de noapte din ele, întinzându-şi aripile trunchiate şi căscând în sus ciocul ei cu guşă adâncă,
scotea un ţipăt ascuţit, de răspundea malul dimpotrivă, iar lişiţele, speriate, se dau afund şi se
ascundeau în stuful şi în papura de pe mal. Apoi iar toate se astâmpărau, şi o şoaptă de taină
se răspândea împrejur.
Într-acea linişte a firii, Radu ridică vâslele pe d-asupra ape-lor, şi ochii săi se lăsară cu
dragoste asupra Ancuţei; dar, în căutătura ei, el întâlni atâta bucurie, atâta încredere, încât
braţele-i o strânseră cu încântare de al său piept, şi buzele lor, pentru întâia oară, se lipiră întrun dulce sărutat!...
O! dezmierdare nespusă a celui dintâi sărutat pentru două tinere inimi ce de mult se
doresc! Cine va putea oare să te descrie? Cine va cuteza să cânte acel cântec de izbândă?
Cine va şti să spună câte simte firea omului într-acel singur minut al vieţii, când fericirea 
covârşaşte toate celelalte simţiri? Nici sărutarea blajină a mamei pe fruntea pruncului său
adormit, nici îmbrăţişarea frăţească a robului scăpat din robie, nici mândrul zâmbet al
învingătorului, în ceasul biruinţei, nu pot cuprinde sufletul cu un farmec ca acela, lipsit de
griji şi de mustrare, de râvniri şi de trufie!
Radu întrerupse tăcerea.
- Ancuţo! zise el, nu ştiu de sunt alţi oameni mai dedaţi cu fericea; dar pentru mine
ceasul acesta e mai presus de câte aievea mintea-mi a visat! Toată viaţa-mi până acum am
trăit-o în amărăciuni; deunăzi, în sfârşit, mă simţii cufundat ca într-un nor întunecos, şi un
vârtej viforatic mă-mpinse ca să mă iau după urmele tale. Ziceam în mine: Ce-mi mai este
bună viaţa?... Singur, sărman, lipsit de părinţi, de rude, de prieteni, care să prinză milă de
mine, lumea îmi e pustie. Oriunde nu va fi dânsa, eu nu am pe nimeni! Să pas deci pe calea
unde a trecut ea, să calc în urmele-i deşarte şi, fiindcă soarta a menit-o a altuia să fie, ca cel
puţin doru-mi, ca un fum cuvios de tămâie, pretutindeni, să se înalţe la dânsa!... Ancuţo! tu ai
prefăcut acel nor în soare de lumină! Tu ai deşteptat în sufletu-mi o viaţă necunoscută! Tu ai
reînviat inima-mi ofilită! Tu eşti înge-rul mântuirii mele!
- Radule, răspunse Ancuţa cu glasul înecat de lacrimi de bucurie, din tot sufletul eu te
iubesc! Mai mult d-atâta eu nu ştiu să-ţi spun; dar un viers tainic şopteşte de mult în mine şimi zice că viaţa cu tine-mi va fi dulce, că numai cu tine aş voi să mor!
În vremea acestor drăgăstoase vorbiri, prin care fericiţii ti-neri îşi împărtăşeau păsurile
şi dorurile inimii lor, cursul râului furase luntrea şi o împinsese cu repeziciune până la gura
acelei strâmtori prin care apele albiei celei mari se revarsă cu vol-bură în matca mai îngustă a
ţărmului românesc, tocmai la capul Ostrovului Mocanu. Într-acel loc, unde apele se-nvrăjbesc
şi se sfredelesc în adânci vârtejuri, vasul începu a şovăi, clătinat pe înalte talazuri, care se
izbesc şi se afundă cu un urlet întărâtat. Acea şuierătură spăimântătoare a valurilor, acele
mişcări furtunoase ale luntrei, înfricoşară pe Ancuţa; stăpânită de o nespusă groază, ea
deodată îşi aruncă braţele după gâtul lui Radu şi, strângându-se de pieptul lui, înălţă ochii
către cer şi rosti cucerită această rugă:
- Doamne! Doamne! fii cu îndurare! scapă-ne zilele! Fie-ţi milă şi nu voi să pierim în
ceasul cel mai norocit al vieţii noastre!
Radu puse în grab’ mâna pe vâsle şi, spărgând cu putere sila talazurilor, el se luptă
voiniceşte pân-ce mica sa luntre, ocolind prăpăstiile, săltând uşurel pe d-asupra valurilor,
scăpând ca prin minune din mii de nevoi, izbuti să iasă din primejdioasa strâm-toare. Atunci
ea începu iarăşi să plutească mai lin pe albia stângă a Dunării. De acolo se zăreau, în susul
apei, zidurile cetăţei Săn-Giorgiu, care, din ostrovul său înălţat, apăra oraşul Giurgiului; iar
înainte, pe limanul şăţ al Smârdei, licura un foc de paie. Radu cunoscu într-aceea semnele
bătrânului său slujitor Bănică, pe care-l lăsase la mal. El cârmi într-acolo, şi, grăbind
lopătarea cu ale sale braţe vânjoase, cărora şi dragostea le dase o nouă tărie, micul său vas, ce
în câteva ceasuri de plutire trecuse toată întinsă Dunărea decindea, sosi în sfârşit la malul
dorit, tocmai când luna scăpăta, gonită de luceafărul albicios al dimineţei.
Bănică, care de mult ducea grija stăpânului său, alergă cu veselie ca să-l întâmpine;
două şiroaie de lacrimi curgeau pe obrajii lui când văzu pe Radu sărind sprinten pe uscat.
Sărmana bătrână şi credincioasă slugă, care-l crescuse din a sa pruncie, îl îmbrăţişa, îi săruta
mâinile, râdea, plângea, îşi făcea semnul crucii, nu ştia cum să-şi mai arate bucuria, cum să
mai mulţu-mească lui Dumnezeu.
- Bănică, îi zise Radu, de mă vezi tu acum cu viaţă,
Domniţei Ancuţei să-i aibi mulţumire; dânsa mi-a fost mân-tuirea. Să-ţi fie de aci
înainte, ca şi mie, stăpână!
Bănică sărută cu recunoştinţă mâinile Ancuţei, şi apoi, cu mirare, începu să întrebe:
- Dar cum? Ce fel s-a întâmplat...? Radu-i curmă vorba:
- Nu e acum vremea pentru cercetări. Vorba multă, sărăcia omului! Să ne grăbim să
fugim, căci zorile se revarsă şi ar putea să ne dea în urmă.
- Dar, vai de mine, stăpâne, şopti bătrâna slugă, în min-tea căruia bucuria se prefăcuse
acum în smerită îngrijire di-naintea unei fiici de Voievod, cum o să poată umbla Domniţa
călare?! Noi avem numai doi bieţi căluşei... ş-apoi încotro să ne ducem?...
- Încotro?! Mai întrebi?! La noi acasă, la Motru, răspunse Radu.
- Ce gând ai, stăpâne? adăugă Bănică, apoi e biată casa noastră de la Motru după
potriva unei fete de Domn?
- Ancuţa, moş Bănică, nu pune preţ la zădărniciile falei. D-acum înainte averea ei, ca şi
a mea, stă numai în inimă. Ne iubim; ce ne pasă nouă de sărăcie? Aşa e, dragă Ancuţo?
- Unde voi fi cu tine, Radule, acolo voi fi şi fericită! Tânărul Socol sărută dulce pe a sa
iubită, şi încălecând voiniceşte calul său unguresc, el aşternu bunda sa pe oblâncul şeii, ridică
în braţe pe Ancuţa şi o aşeză d-a curmezişul, rezemând-o de al său piept. Bietul Bănică,
neputându-se încă bine dumeri, ridică cu mirare sprânceana, dete din umăr, ş-apoi,
mormăind: Vezi, Doamne, ce-s tinereţele la om!, încălecă şi dânsul pe mărunţelu-i bidiviu şi
se luă în fuga mare după fericiţii tineri ce se depărtase în treapătul calului.
Călătoria fu lungă şi ostenitoare. Dar cine nu ştie câte poate juneţea şi iubirea adunate
la un loc! Ei umblau mai mult noap-tea pe răcoare, tot prin căi pustii şi lăturalnice, ferindu-se
a deştepta băgarea de seamă a drumeţilor şi a locuitorilor; dar în cale, precum şi în conacele
lor, alese tot sub veselul frunziş al pădurilor, câte dulci şi drăgăstoase vorbiri! câte visuri de
fericire plăsmuite! câte nepreţuite şi încântătoare dezmierdări! Astfel, după mai multe zile de
călătorie, sosiră ei în valea Motrului. Râul cu apele sale galbene curge pe o matcă de lut
năcleios, ocolită cu un desiş de verdeaţă: acolo salcia pletoasă, socul mirositor, alunii
mlădioşi, arţarii cu pojghiţe roşii, carpenii stufoşi, salba moale şi teii cresc amestecaţi cu
falnici jugaştri, cu plopi nalţi şi subţiri, cu anini uşurei, cu ulmi albicioşi, cu sângeri pestriţi,
cu corni suciţi şi vârtoşi. Printr-acel hăţiş fe-lurit de arbori ce se-ndeasă şi se-mpletecesc,
mierlele şi piţigoii şuieră şi ciripesc, săltând din ramură în ramură, iar pe vârful copacilor
turturele sure şi porumbei sălbatici se-ngână, în vreme ce prigorii cu pene albastre chiuie
mereu în zborul lor neastâmpărat.
Un drum îngust şi mlăştinos străbate acea luncă înveselită şi duce până la vadul
Motrului, dincolo de care se vedea curtea lui Socol. Acea locuinţă, odinioară îmbelşugată şi
zgomotoasă, era acum pustie şi cu totul sălbăticită; pe zidul de-mprejmuire, acum muced şi
învechit, se întinsese lungi ramuri de iederă stufoasă; streaşina porţii, învelită cu blăni
putrezite de stejar, se acoperise cu muşchi. Înlăuntrul curţii buruiana crescuse naltă, şi abia se
mai zărea în fund o groapă adâncă şi mare, astupată p-alocurea cu surpături de zid, printre
care răsărise boziile şi bălăriile; - atâta mai rămăsese din falnicele case ale vornicu-lui Socol,
pe care Mircea Vodă poruncise să le doboare la pământ! Mai în lături era o colibă învelită cu
şovar, în care trăiau doi-trei rumâni scăpătaţi, singurii slujitori rămaşi la curtea boierească; în
preajmă, sub nişte vechi tulpini de nuci, cu crăcile pe jumătate arse şi uscate, erau aruncate
obezi de roate, juguri de car, ghizduri, doage şi alte unelte de joagăr, cu care îşi câştigau
pâinea acei sărmani muncitori. De altă parte, câteva înguste brazde de fasole, de praz şi de
legumă; mai ici, un coşar în care se adăposteau seara puţine vite de hrană ce pribegeau ziua
pe malurile gârlei; mai dincolo, o şiră de paie şi nişte căpiţe de fân. Prin iarba naltă şi deasă
alergau şi se jucau câţiva copoi, şi o potecă strâmtă, cât trece omul cu pi-ciorul, străbătea de
la poartă până în bătătura locuinţei stăpâ-nului. Aceea era singura clădire de zid rămasă în
curte; era un turn nalt şi îngust, cu ferestre mici şi nepotrivite, având jos o portiţă boltită,
căreia îi slujea de prag o piatră de moară cres-tată în două. Pe dinăuntru, o lungă scară
învârtită, cu trepte mici de piatră, da intrare, la deosebite caturi, în nişte chilii pardosite cu
cărămizi, din care abia două mai erau de locuit. Într-una, sus, şezuse Radu, şi în cealaltă, mai
aproape de uşa inrtării, credinciosul său Bănică. Acel turn, aşezat în vecinătatea porţei, purta 
numele de chindie, căci fusese odinioară, pe când se înălţau măreţe casele vornicului Socol,
locul de streajă, de unde, ca şi în curţile domneşti, se vestea cu tobe şi cu surle ceasul înserat
al chindiei, când toţi oamenii casei se adunau la cină, şi porţile ogrăzii se închideau.
Ajungând în acele locuri sălbatice şi despuiate, Ancuţa nu simţi câtuşi de puţin acea
compătimitoare mâhnire ce mai adesea sărăcia insuflă chiar şi inimilor miloase trăite în
belşug;ea încă se bucură de liniştea acelor pacinice ţărmuri, şi înda-tă-şi însuşi într-însele
toate visele sale de norocire. Deci viaţa ei, ca şi a Radului, se strecură de atunci ca într-un şir
de dulci şi netulburate plăceri. Zilele treceau ca un zâmbet, nopţile ca un farmec! Era o
fericire de acelea pe care soarta duşmană nu le dăruieşte pentru multă vreme unor inimi de
muritori!
Să ne întoarcem acum iarăşi în cercul viforos al luptelor ş-al intrigilor politice.
Andronic Cantacuzenul, amărât şi înfuriat de fuga fără veste a soţiei sale, alergase drept
în Anhial, la fratele său Mihail, ca să-l înştiinţeze despre crunta necinste ce i se făcuse în Ţara
Românească. Îm pizmaşa sa mânie, fericirea lui Stamatie i se părea o batjocoritoare umilire,
pe care sufletul său trufaş nu o putea mistui. El insuflă puternicului său frate zavistiosu-i necaz şi-l făcu părtaş călduros la a sa răzbunare. Mihail Cantacuzenul nu era om în mintea
căruia să se şteargă lesne o înfruntare; deci el se sculă în grabă, se repezi turbat în Ţari-grad,
unelti mii de tainice intrigi, iscodi mii de pâri mincinoa-se, şi apoi dete în genunchi la vizirul
Socoli, cerând mazilirea neamului domnesc din Ţara Românească şi depărtarea din scaunul
păstoresc a patriarhului Iosaf. Bietul acest bătrân, pârât pe nedreptate şi tras în judecată
dinaintea soborului pentru nişte vini fără de temei, fu gonit cu necinste din patriarhie şi muri
ascuns într-una din mănăstirile Muntelui Atos.
Din partea însă a familiei domneşti, Cantacuzenul întâmpină o mult mai vie
împotrivire. Chiajna îşi câştigase apărători chiar în sânul seraiului împărătesc; solul ei cercase
mai din vreme Porţile şi mituise pe mai mulţi din înalţii dregători. De aceea şi noul Sultan,
Selim, nevoind să strice voia nici unuia din ai săi puternici viziri, hărăzi lui Mahomet Socoli
carte de mazilie pentru Pătru Vodă Şchiopul şi, totdeodată, lui Sinan şi lui Mustafa, apărători
vânduţi ai neamului Mirceoaiei, le dărui firman de domnie pentru Alexandru, al doilea fecior
al Chiajnei.
Tot Chiajna era mai tare! Îngâmfată d-această nouă biru-inţă, ea socoti vremea numai
bună pentru o nouă şi desăvârşită lovire asupra boierilor răzvrătitori; urmând dar pilda de
curând dată de către Domnul Moldovei, Alexandru Lăpuşneanu, ea adună la un ospăţ pe
Radu, logofătul din Drăgoieşti, pe Mih-nea din Bădeni, feciorul lui Udrişte vistierul, pe
Toader de la Bucov, pe Vladul Caplei, pe Pătraşcu, pe Calotă, pe Stan, fe-ciorul Drăguleţului,
pe Radu stolnicul din Boldeşti, şi le tăie capetele. Îndată apoi porunci de trimiseră la banul
din Craio-va, la ispravnici şi la vătaşii de plaiuri, ca să prinză, ori morţi ori cu zile, pe mulţi
alţi boiarini de price, printre care era so-cotit şi Radu, feciorul vornicului Socol, de peste Olt.
Cu aceste împrejurări se petrecuse câtăva vreme; lunile ve-sele ale verii fugise, luând
cu sine jocurile pe verdeaţă şi plimbările noaptea pe lună, şi acea milţumire sufletească ce
naşte din razele mai călduroase ale soarelui, din mirosul bălsămat al pajiştii înflorite, din
miile de nepreţuite daruri ale rodirii. Omul, ca firea, zâmbeşte cu soarele, se-ntunecă cu norii,
s-alină cu seninul, se tulbură cu furtuna; fieşte schimbare a naturii are un răsunet în inima sa;
fieşce frunză ce cade îngăl-benită toamna, lasă un dor în sufletu-i întristat.
Aşa şi Radu cu Ancuţa, înstrăinaţi de lume, d-ale ei veselii, dar nu şi d-a sa răutate,
trăiau acum într-a lor cetăţuie pustie, purtând dorul frumoaselor zile trecute şi mângâindu-se
cu nădejdea primăverilor viitoare.
E tristă şi urâtă iarna la ţară, când crivăţul viforos urlă peste câmpii, când norii sau
ceaţa întunecă cerul, când ploile reci des-fundă pământul, când ţarina-i goală şi năpustită,
dumbrava uscată, şi plugarul trândav. Apoi, în lungile nopţi de iarnă, ce întunecime plină de
groază! ce de şoapte fioroase! Vântul vâjâie şi geme ca nişte jalnice glasuri ce plâng din 
depărtare; ploaia izbeşte cu o întărâtată stăruire în pereţii şi în ferestrele casei; oblonul se
clatină şi scârţâie pe ţâţânile-i ruginite; focul bubuie şi trosneşte în cămin, şi, uneori, o pasăre
de noapte, gonită din adăpostul ei de o suflare mai viscoloasă a crivăţului, îşi ia zborul,
scoţând un ţipăt sfâşietor şi tânguios. Într-acele văietări ale firii, mintea de sineşi se porneşte
pe cugetări mâhnicioase; închipuirea-şi plăsmuieşte vedenii cobitoare, şi tot ce e mai trist în
viaţă, toate răstriştile trecute, toate temerile viitorului se răsfrâng, ca umbre sângerate, în
oglinda întunecată a inimii.
Într-una din acele seri furtunoase, Radu şedea cu Ancuţa, amândoi tăcuţi şi duşi pe
gânduri; un foc de surcele vâpăia pe vatră, revărsând o lumină roşatică în chilie; d-a lungul
zidului se-ntindea un pat acoperit cu velinţe vărgate de ţară; d-asupra era o mescioară albă,
rotundă, şi, alături, o laviţă îngustă de lemn, pe care ei şedeau; dar în perete strălucea o
bogată icoană îmbrăcată cu argint. Pe dânsa era înfăţişat, cu asprul condei al zugravilor
strămoşeşti, chipul Maicii Domnului ţinând sfântul său prunc pe braţul cel stâng. Luciul
înnegrit al vopse-lelor, trăsurile uriaşe şi nemlădiite ale obrazelor, feţele lor în-gălbenite,
ochii lor mari şi întunecaţi, în sfârşit, acel cerc de lumină ce le împresura, la un ceas aşa
înnoptat, făcea să nască în inimă o sfiaţă şi cuvioasă îngrijare.
Privirea Ancuţei se aţintise cu smerenie d-asupra icoanei, iar tânărul Socol, în sufletul
căruia se deşteptau acum, una după alta, toate nenorocirile vieţii sale trecute, tresări ca d-un
fior, îşi lăsă fruntea pe mână şi, cu glas obidit, întrerupse tăcerea.
- Dragă Ancuţo! zise el, vezi tu această sfântă icoană?... Ea în veci a fost martoră la
răstriştile casei noastre; cu dânsa am împărţit toate mâhnirile mele... Odinioară, nişte ciobani
ce păşteau turmele noastre de oi departe, în munţii Vâlcei, au găsit-o, zice, într-o veche
tulpină de stejar, ş-au adus-o la tatăl meu. El, sărmanul, o primi ca o veste bună, ca un semn
de noroc; dar chiar în ziua aceea, silit de duşmani să-şi lase casa, pe o groaznică vreme de
furtună, el apucă drumul pribegiei şi muri pe ţărmuri depărtate... Ţărâna să-i fie uşoară!...
Rămă-sesem, cu mama, doi copii, o surioară şi eu, hrăniţi la masa străinilor; dar acei oameni
fără de milă, la care bietul tată ne lăsase, crezându-i că-i sunt prieteni, îndată ce veni ştire
despre moartea lui, ne opriră mult-puţină stare câtă mai aveam şi ne goniră de pe pragul lor,
săraci şi despuiaţi. Din toate averile noastre, ei ne lăsară numai această icoană, ce, în
nelegiuita lor credinţă, n-avea nici un preţ... Ce poate face o biată muiere singură, departe de
ţară, de rudele ei, cu doi copii pe braţe?... Eram încă tânăr de ani, p-atuncea, dar vârsta nu mia cruţat nici o amărăciune!... Pe biată mama o văzui zăcând, în luptă cu boala, şi mai vârtos
cu frica d-a ne lăsa fără sprijin pe lume; în sfârşit, biruită d-atâtea suferinţe, într-o noapte
îngrozitoare ca aceasta, îşi dete, sărmana maică, sufletul. Eram în genunchi la patul ei de
moarte, şi în faţă-mi lucea tot icoana aceasta!...
O viforoasă şuierătură a vântului, ce clătină cu vuiet înveli-toarea şi uşile turnului, îi
curmă povestirea. Ancuţa se strânse mai aproape de dânsul; amândoi îşi făcură semnul crucii,
şi Radu urmă:
- Apoi mai trecu vreme, şi soră-mea ajunse în floarea tinereţii; blândă şi gingaşă copilă!
începusem să aflu într-însa o inimă ce-mpărtăşea şi mângâia a mea jale din vremi adu-nată.
Dar într-o zi - vezi cât îmi era ursita de duşmană! - mă dusesem cu alţi tineri să ne încercăm,
în câmpie, la jocuri de arme; eram în Ardeal, şi tovarăşii ce mă chemase la acea sărbătoare
erau, cei mai mulţi, feciori de nemeşi unguri... Unul dintr-înşii (Iadul să-i muncească sufletul
de trădător!) răpi în lipsă-mi pe scumpa mea surioară şi fugi cu dânsa. Când mă întorsei seara
acasă, pretutindeni era întuneric; furtuna urla cu turbare. Chemai! dar nu-mi răspunse nimeni.
La lu-mina unui fulger, văzui odaia pustie, şi în faţă-mi lucea tot icoa-na aceasta...
Uşa chiliei se deschise cu zgomot şi Bănică intră repede şi speriat.
- Stăpâne, zise el, o ceată de oameni ne-a înconjurat toată curtea. Nu ştiu, hoţi fi-vor,
sau alţi făcători de rele, dar, după numărul şi armele lor, nu s-arată să fie cu vreun cuget curat.
Un glas s-auzi strigând d-afară:
- Deschideţi poarta la oamenii domniei! Bănică se plecă pe fereastră şi răspunse:
- Păsaţi-vă în cale! N-avem aci loc de găzduit! Însă Radu vru să-l oprească:
- Ci taci, moş Bănică; or fi călători şi i-a apucat noaptea pe drum. Nu voi, cât îi de
săracă, să-mi fie casa închisă la cei nevoiaşi. Mergi de le deschide.
El încă bine nu sfârşise, şi un glonţ de săneaţă reteză peretele de lângă fereastră. Atunci
s-auzi o larmă de oameni ce spărgeau porţile şi năvăleau cu grămada în curte. Radu scoa-se al
său paloş, şi sluga puse mâna pe o puşcă.
- Acum, fătul meu, ori cu viaţa, ori cu moartea! Domnul să ne ajute! spuse bătrânul
Bănică.
Tâlharii, într-această vreme, ca să-şi facă lumină în curte, dedese foc la şira de paie ce
zbura cu flăcări spulberate de vânt; ei sparseră portiţa chindiei şi se urcau unul după altul pe
scara învârtită. Bănică trase cu puşca şi răsturnă pe cel din frunte, dar o mulţime de panduri
băneşti, călcând peste trupul tova-răşului mort, se repeziră cu săbiile goale asupra lui, şi
bătrânul slujitor căzu înjunghiat pe pragul uşii.
Ancuţa sta îngenuncheată dinaintea icoanei. Ostaşii năvăliră în chilie, zbierând cu
turbare:
- Pe dânsul, copii! daţi de tot!
Paloşul Radului zbură un minut, făcând roată împrejuru-i, dar săbiile şi lăncile îl
înconjurau. Străpuns de toate părţile, arma îi pică din mână, şi el căzu mort la pământ.
Groaznic fu ţipătul Ancuţei când ea se aruncă peste trupul sfâşiat al iubitului ei!
Un nor de fum umplu chilia; vâlvori de foc ieşeau pe gura vetrei, şi grinzile trosneau,
scăpărând ţăndări înflăcărate. Atunci icoana cea mare căzu din perete cu un răsunet lung şi
tânguios!
Vântul aruncase paie aprinse pe învelitoare, şi focul încin-sese de toate părţile turnul.
Pandurii se îmbrânceau şi se ros-togoleau pe scară, cu ţipete şi cu zgomot, cătând să scape din
primejdia pojarului; ei fugeau care încotro găsea loc de fugă.
Toată noaptea arse chindia lui Socol; în murgul zorilor, o şiră de scânteie încununa a sa
creastă, care şi ele se stinseră, una după alta. Câteva zile însă mai în urmă, clădirea surpată
încă fumega.
IV
PUSTNICA
După ce Poarta turcească mazili din domnia Ţării Româneşti pe Pătru Şchiopul, acest
domnesc cocon, adus în Ţarigrad, fuse pus în lanţuri şi trimis surghiun la cetatea Conia din
Anadol; dar maică-sa, îngrijată, alergase curând în urma lui şi, cu mâinile pline de aur, ceruse
înapoi pe fiul ei cel robit. Patruzeci mii galbeni (afară de tot atâţia ce adusese drept haraci al
ţării), împărţiţi pe la viziri şi pe la curtenii de toată mână, scăpară zilele ameninţate ale lui
Pătru; dar un lucru, mai ales, întoarse spre dânsul voia vegheată a Sultanului, adică
mărinimoasa predare a unei comori de o sută treizeci mii galbeni, care se dovedise adunaţi şi
puşi la păstrare de neamul domnesc al Ţării Româneşti. Împăratul se milostivi şi hărăzi zece
mii dintr-înşii bătrânei Doamne; iar pe coconul ei îl opri în Ţarigard cu leafă din haznaua
împărătească, şi preste câteva luni îi mai adăugă şi douăzeci aspri tain pe zi .
Cu atâta însă nu se mulţumea Chiajna; având un fiu pe scaun, ea sârgui să-i agonisească
şi celuilalt domnia vecină a Moldovei, de care se folosea pe acele vremi un Ioan Vodă, venetic armean, pururea învrăjbit cu turcii; drept aceea, nu puţin lucra dânsa la pâra şi la osânda
lui Ioan Vodă. În sfârşit, la anul 1574, ea izbuti, prin uneltirile sale, să scoată carte de mazilie
Domnului moldovenesc, şi-n locu-i să se orânduiască fiul ei Pătru, care şi purcese din
Ţarigrad, însoţit de oaste turcească. Din partea sa, Ioan Vodă nu primi voios ca să se lepede 
de domnie, ci adunându-şi boierii şi ţara, le ceru jurământ sta-tornic ca să se lupte şi să moară
împreună cu dânsul şi, începând atunci gătirile de bătălie, trimise să poftească cu leafă pe
cazaci ca să-i vină întru ajutor; iar aceştia, cum îs războinici şi-n veci gata a se amestecare în
tot felul de vrăjbi şi de sfădiri, se adunară o mie două sute de oameni şi veniră la dânsul.
Dincoace de Milcov, aflând de neprieteneasca primire ce au să facă moldovenii frăţâne-său,
Alexandru Vodă îşi strânse şi el oştirea şi se găti a purcede spre Moldova, în întâmpinarea lui
Pătru. Pe de altă parte, Doamna Chiajna, temându-se, într-aşa priincioase împrejurări, de vreo
izbucnire protivnică în Ţara Oltului, unde în veci colcotea o duşmănie ascunsă asupra neamului domnesc, hotărî să dea însăşi o raită prin oraşele olteneşti, ca să îngrozească pe
cutezători şi s-amăgească cu măguliri pe cei cu bună voie.
Ea trecu repede prin Slatina, prin Caracal, prin Craiova, şi găsi mai pretutindeni casele
boiereşti pustiite; care nu pierise de sabia slujitorilor domneşti, fugise în pribegie; moşnenii
ce mai rămăsese, împreună cu opinca, răbdau păsul ţării şi nici măcar aduseră jeluiri
Doamnei. Ce-i bună românului jeluirea, când urechea ce-l ascultă e totuna cu mâna ce-l
apasă? Tace până ce Dumnezeu prinde într-o zi milă de dânsul, ori până ce însuşi se îneacă cu
răbdarea, ş-atunci îşi face singur dreptate! Chiajna-şi urmă, dar, în tihnă calea spre Cerneţi şi
spre Ruşava. Ea călătorea într-un rădvan, care pe atunci era o largă cutie de lemn vopsit,
scobită rotund şi aşezată, fără arcuri, pe un dric cu patru roate ferecate. Opt telegari înhămaţi
ungu-reşte, d-a lungul, cu şleauri de curea subţiri şi întinse, purtau trăsura mai uşor ca vântul.
Erau tot căluşei rotunzi de Dobro-gea şi bahmeţi zbârliţi de Bugeac, aleşi tot pătrărei şi
cincărei, negri la păr ca pana corbului, cu coadele lungi, cu coamele răsfirate, cu nara-n vânt,
fugari neobosiţi ce abia atingeau, în buiestru, cu copita de ţărână. Doi surugii flăcăiandri, cu
min-tene numai găitane, cu căciula moţată de oaie p-o ureche, cu mâneci albe, largi şi
suflecate, îi mânau din călărie, săltând uşor pe şei, chiuind vesel din gură şi plesnind din
bicele lor ce se împleticeau, pe d-asupra capetelor, ca mii de şerpi încovoioşi.
Astfel zbura în cale Doamna Chiajna prin codrii din apusul Craiovei, şi începuse a
înnopta când trăsura-i coborî într-o luncă unde, printre carpeni stufoşi, printre des aluniş, se
strecurau apele gălbenatice ale unui râu; naintaşii trecuse apa prin vad, când, deodată,
opintindu-se-n loc, începură a sforăi; ceilalţi cai le urmară pilda, şi într-un minut toate
hamurile se-ncurca-se; bahmeţii se răsfirau în dezghinuri, săreau în două picioa-re, nechezând
speriaţi, cu urechea dreaptă, cu coama zbârlită, nesupuşi frâului, neascultători glasului, stau
încordaţi şi nu voiau să ia din loc.
- Dar ce, măre, să mai fie şi asta? strigau unii din drumeţi, ne-ncercaţi la seama cailor.
Or că strechea a dat într-înşii?
- Ba aşa-s bahmeţii de la noi, răspunse cu mândrie un bătrân lipcan tătar din Bugeac, au
sămânţă de Misir, şi calul de la Misir miroase de departe unde-i vreun zid părăsit, şi sforăie a
pustiu, nechează ca de groaza morţii.
Într-adevăr, pe malul învecinat, printre desişul mărunt al unui zăvoi de copăcei, se-nălţa
pe albăstreala întunecată a ce-rului, un perete îngust şi negru, cu muchea surpată, cu laturile
crăpate, fioros şi cobitor ca urma unui păcat în amurgul conştiinţei. Zgomotul alaiului
domnesc deşteptase bufniţele şi liliecii, care, din crestăturile vechii zidiri, zburau fâlfâind în
toate părţile, cu ţipete ascuţite.
- Cruce-ajută! şoptiră slujitorii între sine, cătând să des-curce hamurile cailor. Ce
dărâmături să fie astea? Iar vreo mănăstire pângărită de păgâni, arde-i-ar focul!... Ce ştii?!...
- Ba-i, pare-mi-se, chiar chindia lui Socol, care au ars-o, mai anii trecuţi, pandurii, când
au ucis şi pe Radu, feciorul lui... Aşa-i; vorbă e? Ia, tocmai aci era, în lunca Motrului. Cică,
măre, c-a treia zi după ce a dat clădirea pojarului, a ieşit, noap-tea, din pimniţi adânci, o stafie
c-o icoană mare săpată în piept şi a apucat, ţipând în patru părţi, de unde suflă patru vânturi,
şi la răsărit, şi la miezul-zilei, şi la soare-apune, ş-apoi şi-a ales cale spre steaua nopţii, şi s-a
dus, măre, s-a dus tot încolo, în fundul iernii, unde-s troiene de ninsoare ca munţii...
- Vezi, d-aia nu s-a mai pomenit d-atunci să fie oameni cu şederea pe locurile acestea!
Au băjenerit toţi rumânii de spaimă!
- Auzi, măre bădiţă! adăugară cu mirare ascultătorii; şi, fiindcă în vremea povestirii
hamurile se aşezase în bună orânduială, slujitorii apucară caii de dârlog, îi trecură, făcân-du-şi
crucea, pe dinaintea dărâmăturilor, ş-apoi surugiii, ples-nind din bice, strigară cu glas ascuţit:
I! hai să meargă!!! şi toată ceata în goana mare porni înainte.
De auzise Chiajna ceea ce se vorbise, cine poate şti? Destul e că chipu-i rămase
neclintit, fruntea-i tot încreţită, ochirea-i tot straşnică, dinţii-i tot încleştaţi.
La Cerneţi, la Ruşava, ş-apoi la Târgu-Jiului cercetările sale avură acelaşi sfârşit;
pretutindeni ea găsi o aromire nepăsătoare, din acelea ce zic: Să n-aibi teamă!, şi adesea
ascund un jăratic. Se îndreptă apoi spre Vâlcea, ca de acolo să se-ntoarcă, pe sub muscele, la
locul unde se adunase la tabără fiii săi.
Drumul ce merge prin munţi, din Gorji spre Râmnicul Vâlcei, la depărtare cu vreo două
ceasuri de acest oraş, apucă d-a lungul printr-o vale largă, prin care curge, pe o îngustă matcă
aşternută cu pietriş gros, pârâul numit Otăsăul. Ai zice că apele sale limpezii se joacă cu
veselie în răsfăţate încovoie-turi, uneori strecurându-se binişor prin iarba deasă şi măruntă a
luncii, alteori alergând cu pripă d-a curmezişul văii, de la un mal până la altul, ca suveica pe
iţele războiului. D-a stânga râului sunt dealuri pe care cresc amestecaţi brazi şi paltini, fra-sini
şi mesteceni; de cealaltă parte, munţi cu înalte piscuri îşi arată coastele lor aprigi, râpoase şi
surpate, ce se destind ca un vechi perete de uriaşi, mâncat de umezeală şi de putregai.
Într-o seară, luna, înaintând liniştit pe din dosul acelor negre vârfuri sfărâmate, întuneca
cu umbrele lor prelungite adânca vale, ş-apoi iar, uneori scăpând printre surpături, razele ei
sti-cleau, ca pietre scumpe, pe valurile pripite şi colcotoase ale micului pârâu.
Era linişte pretutindeni când începu a râsuna, cu un vuiet depărtat, treapătul cailor ce
purtau şi însoţeau rădvanul Doam-nei Chiajne.
Un lipcan alerga înainte, ca să cerce drumul şi să deschidă calea; calul său, ce în goana
mare se aşternea drumului ca su-flarea de vânt pe iarba de pe câmp, fugea scăpărând din copită şi, pe tot minutul, muindu-şi gleznele în valuri, străbătea matca şerpuită a Otăsăului.
Deodată, la un mal, agerul dobi-toc se opri sforăind; iar călăreţul, auzind în preajmă-i un
geamăt slab şi sfârşit, zări, sub o rază trecătoare a lunii, chipul sau, mai bine, umbra unei
fiinţe albe şi uscate ce zăcea azvârlită pe malul verde al râuleţului. Trupul ei despuiat, ce
abia-l înve-leau nişte ţoale sfâşiate, părea zdrobit; mâinile şi picioarele-i slabe şi lâncede,
căutând poate în răcoarea râului ceva înviere, pluteau pe d-asupra apei ca frunze-ngălbenite
de toamnă; ca-pu-i obosit căzuse pe pietrişul din matcă, şi pletele-i răsfirate se scăldau furate
de valuri.
Aprodul gonaci se opri dinaintea acelei iezme ce semăna mai mult cu un morman de
oase, şi îndată în urmă-i sosi tot alaiul domnesc. Toată gloata drumeţilor, până chiar şi Doamna, se coborâră din rădvan şi de pe cai şi se apropiară de locul unde se afla nenorocita fiinţă;
toţi, făcându-şi cruce, priveau cu o miloasă spaimă acel trup sfărâmat, în care suflarea semăna
cu cea din urmă vapăiere a candelei ce se stinge. Iar ea, di-naintea unei aşa zgomotoase
adunări, deschise încetinel pleoa-pele sale afundate: ochii ei, mari şi holbaţi, se sticliră, cu o
nespusă durere, către malul drept al vâlcelei, şi trupu-i întreg, prin nişte uşoare tresărituri ale
nervilor, părea c-ar vrea, c-ar cere să se tragă spre un loc dorit.
Acel loc era o măgură verde, cu muchea lată şi rotundă, pe care crescuse, din veacuri
depărtate, un bătrân stejar, sub al cărui lat frunziş se umbrea tot dealul; nu departe de dânsul,
un plop străbun îşi înălţase spre nori creştetul semeţ. Amândoi, ca doi fraţi sărmani şi
năpustiţi, crescuse singuratici p-acel costiş; amândoi de mari de veacuri, se luptase-mpreună
cu criveţele şi cu vijeliile; amândoi, în sute de rânduri, scuturase-mpreună când vesela frunză,
când trista zăpadă; amândoi se unise ca să fie, în pustiu, lăcaş milostiv al păsărior cerului,
umbrar răcoritor al tur-melor zăbuşite, adăpost binecuvântat al călătorului obosit!
Spre dânşii acum se îndrepta stăruita dorinţă, suspinul cel din urmă al neputincioasei
acele fiinţe.
Un om o luă, dar, în braţe, şi ceilalţi toţi îl urmară suind dealul în faţa vechiului stejar;
dar cu cât mai mult se apro-piau, o zare de lumină neobicinuită, care sub razele lunii creştea
ca un luceafăr albicios, ca o pară de foc luminoasă, părea că iese din sânul bătrânei tulpini. O
sfântă groază cuprin-sese toate inimile; dar împinşi ca de o putere căreia nu-i pu-teau sta
împotrivă, ei înaintau uimiţi de raza lucioasă ce-i trăgea spre sine şi le sorbea vederile. Când
ajunseră pe muchea măgurii, drept în faţa stejarului, toate în preajmă erau scăldate în lumină,
toate străluceau ca într-o senină vâlvoare; iar în tulpina găunoasă a copacului, împresurată de
raze argintii, domnea, ca-ntr-un cerc de slavă cerească, chipul înnegrit al Maicii Domnului,
ţinând în braţul stâng pe mântuitorul său prunc.
- Maică Preacurată! strigă atunci pustnica, ce-n faţa icoa-nei părea că-şi dobândise un
viers ce suna mai tare, mai dulce decât glasurile omeneşti, Maică Preacurată! Maică fără pată!
Tu, care ai încercat numai durerile inimilor lumeşti şi care până acum nu te-ai îndurat a-mi
ierta câteva zile risipite în dezmier-dările vieţii! Tu, care ai privit fără jale sfâşierile inimii
mele, când singuru-mi p-această lume şi mult-iubitu-mi sprijin a căzut jertfă sub mâna
mohorâtă a ucigaşilor! Tu, care m-ai călăuzit prin poteci spinoase, pe sloiuri de gheaţă, când,
cu sfânta-ţi icoană în braţe, am colindat, aiurind, plaiurile şi câmpiile! Tu, care m-ai adus subt
această sfinţită tulpină, într-acest sălbatic sălaş de pustnicie, în care sufletu-mi dăulat şi
zdrobit de răstrişte, în zadar cată odihna şi, pururea, ca o milostenie, îţi cere scurtarea
ticăitelor mele zile! Tu, deci, care, şi de am păcătuit, şi de am fost culpeşă ţie, m-ai osândit
după mulţimea vinilor mele! Acum, cerească stăpână, inima îmi spune că îndu-ratu-te-ai în
sfârşit de mine şi ai apropiat ceasul dorului meu!... Acum, dar, mă-nchin la poalele tale cu
jeluiri, cu rugăminte, cu lăcrimări, nu doară ca să-mi cei vreo cerească răsplată - căci ce va fi
partea mea dincolo de zburd-această lume e în sânul tău ş-al Domnului, şi cu voioasă bucurie
îl voi primi!... - ci, Maică milostivă, tu care ai fost mumă ş-ai pătimit de păsul fiului tău, fie-ţi
milă şi-mblânzeşte, alină şi spală orice duh de mânie în inima mumei ce m-a purtat pre mine,
nevrednica, în sânul ei, şi la picioarele căreia mă plec acum, ca şi dânsa, cu milostivire, ca
tine, să uite greşalele nesocotitei sale fiice!... În ceasul acesta, care e al meu cel din urmă,
iartă-mă, maică, deşi mult ţi-am greşit eu ţie în viaţă! iartă-mă, căci cu amar-nice dureri am
ispăşit, vai! şi eu, păcătoasa-mi rătăcire!...
Rostind cu o cucerită şi-nfocată căinţă aceste din urmă cu-vinte, sărmana pustnică se
prăvălise cu fruntea în ţărână di-naintea Doamnei Chiajne.
Acea vedenie strălucitoare a unei sfinte icoane în mijlocul nopţii ş-al pustietăţii, acea
dureroasă destăinuire a unei aşa jalnice soarte, acel glas prorocesc ce vestea moartea vecină a
fiicei sale, făcură să clipească sub geana încruntată a Chiajnei o umbră de îndurare; dar
freamătul milei nu se coborâse încă până în inima-i oţelită, când, deodată, un nor repede şi
negru trecu cobitor preste faţa lunii. Lumina icoanei deodată se stin-se, şi întunericul se
răspândi jur-împrejur.
Cumplita mumă se-ntoarse atunci cu o fieroasă iuţeală şi, grăbind pasul spre vâlcea,
strigă c-un glas aspru:
- Nainte, copii!...
Vinovatul împietrit în rele fuge chiar şi de umbra mustrării! Într-o clipă, Chiajna se
suise-n rădvan, şi tovarăşii ei, înfioraţi de sunetul oţelit al glasului ei, ajunsese departe, gonind în urma rădvanului, când începură să simtă mustrarea în cugetele lor, biruite de nemblânzita lor stăpână.
În valea Otăsăului, câteva slabe suspine, pierdute printre şuierătura frunzelor ce se
legănau în adierea dimineţii, dove-diră suferinţele cele din urmă ale nenorocitei pustnice.
Muri-toarele despuieri ale Domniţei Ancuţe, căzute chiar la poalele sfintei icoane, în sălbatica 
chilie ce-şi găsise ea în scorbura străbunului stejar, fură acoperite de frunzele ce le spulberă
crivăţul de toamnă.
Mulţi ani în urmă ciobanii găsiră tot acolo icoana Maicii Domnului, ce se zice a fi una
din cele şapte de Luca Evanghelistul zugrăvite, şi chiar în tulpina bătrânului copac ei sco-biră
bisericuţa cea veche a mănăstirii zisă Dintr-un Lemn.
Pe când Doamna Chiajna îşi urma ispititoarea colindă peste Olt şi prin Ţara de Sus,
tinerii ei feciori domneşti, însoţiţi, unul de oaste pământeană şi de ajutorinţe ungureşti, altul
de turcii ce i se dase ca să-l aşeze pe scaunul năzuit al Moldovei, se întâmpinase în ocolul
Focşanilor şi se lăsase cu taberele lor ame-stecate la satul Săpăţeni, pe lunca înfrăţitoare a
Milcovului. Doamna mumă îi ajunse acolo, purtând în sufletu-i măcinat o îngrijată presimţire
care, sub aspra-i fălnicie, se vădea prin-tr-un neastâmpăr fioros. Ea căta în zadar să-şi
potolească ne-odihna cu nădejdea isprăvilor viitoare; oştirile împrejuru-i, multe şi vegheate, i
se păreau molatice şi nevoioaşe. Un neîncetat susur de tainică trădare îi şoptea la auz; minteai se muncea cu tot felul de bănuieli. Ziua, ea colinda fără repaos tabăra, vrând să încerce
credinţa ostaşilor, să învie, ca odinioară, bărbăţia în inimile lor; dar iazma neîncrederii o
urmărea pre-tutindeni, şi viersul îmbolditor îi pierea pe buză; apoi iar, în tăcerea nopţii, în
veci deşteaptă şi frământată de griji, ea trăgea cu urechea la strigările prelungite ale străjilor
depărtate, şi adesea, cuprinsă de o nedumerită temere, alerga să pândească la perdeaua
corturilor unde se odihneau în visuri de izbândă fiii săi, uneltele nesăţioasei sale mândrii.
Dimpotrivă, aceşti doi tineri, bizuindu-se cu încredere pe reazemul lor ostăşesc, pe
părtinirea soartei şi pe toate voioa-sele închipuiri ale juneţii lor, petreceau zilele în vesele
ospeţe, benchetuind cu boierii şi purtătorii oştii lor şi gata a purcede asupra lui Ioan Vodă,
dacă nu i-ar fi amânat din zi în zi îngri-jatele presimţiri ale Doamnei mumei lor.
Într-astfel de felurite aplecări se afla tabăra frăţească a fi-ilor lui Mircea, când sosi
ştirea cum că boierii moldoveni, temători a se vedea pe viitor înstrăinaţi de la mila noului
Domn, ar fi hotărât să părăsească relei sale soarte pe vechiul lor stă-pânitor şi are să vină,
mânaţi de Dumbravă vornicul, ca să se închine lui Pătru Voievod. Această veste umplu tabăra
de bu-curie; cu nădejdea viitoarei împăciuiri, străjile se ridicară, ve-gherea se desfiinţă, caii se
sloboziră la păşune, armele se aşe-zară în snopi; toate se pregăteau pentru o obştească
înfrăţire. Doamna Chiajna însă, care nu privise cu suflet liniştit acea nesocotită risipire a
tuturor mijloacelor de o grabnică apărare, cu cât se apropiau moldovenii, mai cu dinadinsul
stăruia ca tinerii Domni să se ţină în lături, cu bună şi zdravănă pază mumei lor, dorinţa
acesteia să fie împlinită, şi ca dânşii amândoi să lipsească din cortul lor în ceasul când
moldovenii se iviră dinaintea taberei munteneşti.
Într-adevăr, Dumbravă vornicul descălecă în faţa şatrei domneşti, însoţit d-o gloată
năprasnică de boieri şi de sluji-tori, purtând nu veşminte de sărbătoare, nici zâmbetul smerit
al supunerii, ci podoaba oţelită a unei zile de harţă şi semeaţă căutătură a unei biruinţe
lesnicioase.
Osebit de aceea se zăreau în depărtare oştiri numeroase, care, după caii lor mărunţei şi
păroşi, după largii lor şalvari roşii, după chiverele lor ţuguiate, după cântările lor prelun-gite
şi după naltele lor suliţe ce luceau la soare ca spicurile pe holdă, lesne se cunoşteau că sunt
pâlcurile de cazaci, venite, sub povăţuirea lui Sfirski, în ajutorul lui Ioan Vodă.
Chiajna, care-ntr-această grea prilejire ştiuse a întipări pe chipu-i făţarnic o senină şi
rece mândrie, adăsta pe boierii moldoveni într-un falnic cort rotat de covor alb, cusut cu fir şi
legat jur-împrejur cu ţăruşi poleiţi.
Dumbravă vornicul intră în fruntea tovarăşilor săi; el era un voinic nalt şi spătos,
purtând o ţurcă de blană flocoasă ce ascundea capu-i ras, din creştetul căruia o singură şuviţă
de păr atârna în jos pe ceafa-i lată şi vânoasă; era îmbrăcat cu un mintean de urs lăţos şi-ncins
cu o curea de care sta aninată o ghioagă năstrujită cu dinţi de fier, adevărat baltag de uriaş.
- Unde-s puii de năpârcă?... strigă el cu glas răguşit, intrând în cort cu mâna în şold. Lea sosit ceasul pieirii! halal di ei, fârtaţi!
- Pare-mi-se că-n beţie ţi-ai pierdut cumpătul vorbei, ju-pan vornice, rosti Doamna,
înstrunându-şi mânia, ori pesemne c-ai mintea ca de prunc într-atâta trupeşie!
- Taci, muiere, nu bârfi! răspunse Dumbravă, nu doară c-aţi socoti voi că-i Moldova
ţară di jac, să ni joace ca pi urs o mişa pripăşită pi la munteni şi doi ficiori di lele fărmecaţi,
doi lingăi nătângi, ce li pute botu a lapte?!... N-avem noi nevoie di Domn muntean.
Munteanul îi om viclean; nu-i ca moldovanul, ortoman, şi dănos la mână, şi la suflet fălos...
Hai, voinici, drăguţii mei, daţi năvală di mi-i prindeţi şi mi-i legaţi cole, cot la cot, să-i ducem
poclon lui Ioniţă Vodă, ca doi berbecei di Armindean!
- Câini neruşinaţi, liftă rea!... strigă Chiajna, spumegând de turbare; dar Dumbravă nu-i
dete vreme să urmeze zadar-nicele-i sudălmi, ci, desprinzând ghioaga de la brâu, o-nvârti de
câteva ori cu braţu-i vârtos, ş-apoi, glăsuind un groaznic blestem, o azvârli drept în capul
înfuriatei Doamne.
Chiajna căzu răsturnată pe spate, ş-atunci îndată, cu ochii sângeraţi, cu fălcile căscate,
încercă să se ridice în ghenunchi, să se sprijine pe palme, să rostească un cuvânt; dar abia
putu să iasă din gâtleju-i năbuşit vorbele: Domnii! feciorii mei!... ş-o înecă sângele ce curgea
şiroaie din tot capu-i găurit de ţinte. Trupu-i se zvârcoli cu scrâşniri de dinţi, săltă încă de
câteva ori, se rostogoli cu creştetul în ţărână, se zgârci şi se întinse în câteva încordături
dureroase, ş-apoi căzu înţepenit într-o baltă de sânge. În vremea aceasta moldovenii şi cazacii
deteră jaf taberei româneşti: fugeau muntenii care unde putea. Alexandru Vodă nimeri să
scape la Cetatea de Floci; Pătru se opri din fugă la Brăila. Ioan Vodă intră în Ţara
Românească şi făcu Domn pe un Vintilă; dar peste câteva luni, soarta se schimbă. Ioan Vodă
muri robit la turci; Alexandru îşi dobândi iarăşi tronul, şi Pătru
Şchiopul domni la Moldova lăudat şi iubit de toată obştea.
Bucureşti, 1860