TITLE: Ultimul fiu
AUTHOR: Viorica Mariniuc

Un tat-avea trei fii și într-o zi
Chematu-i-a la căpătâiul său:
 — Copiii mei, n-am multe a vorbi,
Că-n fiecare zi mă simt mai rău.
Și multe nu ne-am spus, deși-s bătrân,
Dar m-am silit mereu să strâng avere –
N-am vrut s-ajungeți robi la vreun stăpân,
Să fiți cel care dă, nu care cere.
Și a rămas deoparte, neglijată,
Acea plăcută, strânsă prietenie
Ce, între-un vrednici fii și vrednic tată,
Rodește cea mai bună avuție.
Și, Doamne! să mă ierți că nu le-am spus
De bunătatea Ta nemărginită
Și-n zilele de-acum, de la apus,
Mi-e sfatul slab și mintea obosită.
Spuneți-mi voi, copiii mei, acum:
Cam ce veți face-n viitor? Și cum?

 — Eu, tată, spuse fiul cel mai mare,
Voi fi viteaz și comandant de oști
Și voi avea și cinste și-ascultare…
 — Dar, fiule, tu vorba n-o cunoști?
Acel de care oamenii ascultă
Are dușmani, ce  bine n-or să-l vadă…
 — Ei, tată, ce mai vorbă-atât de multă?
Am pumnul greu, am suliță și spadă.
Și dacă, totuși, nu voi reuși,
În casa ta din nou voi locui.

 — Tu, frate-al meu, luă vorba următorul,
Întotdeaun-ai vrut să-nvingi dușmanii;
Eu i-am luat așa, cu binișorul,
Ei, tot am vrut ceva: să le iau banii.
Dar, tatăl meu, nu mă privi așa,
Că banii sunt iubirea vieții mele,
Și totuși voi veni la ușa ta
De voi afla că zilele ți-s grele.
 — Tu vrei bani mulți și multe bogății,
A spus cu glas îndurerat bătrânul,
Dar fără de minciuni nu poți să-i ții
Și mincinoșii-n iad își au stăpânul.
 — Hai, tată, lasă, nu dramatiza,
Că poate, totuși, stau în casa ta.

 — Iubiţii mei feciori, să luați aminte
Că prin iubire Legea se învață!
V-am dat cămin, v-am dat și nume sfinte,
Dar mult prea rar v-am dat câte-o povață.
Să nu uitați că ce-i prea mult se strică,
A fi conducător e lucru greu,
E vai de cel ce sabia ridică,
Minciuna nu-i pe plac lui Dumnezeu!
Dar tu, cel mic, tăcut întotdeauna,
Ai vreo dorință? Poate n-ai niciuna?

Se scutura de toamnă multă crinul
Și norii toți mergeau spre asfințit;
Privind în sus, tuși încet mezinul,
Apoi își drese glasul răgușit:
 — Eu nu cunosc dorință și speranță,
Eu nu visez la ce-ar putea să fie,
Cu șovăieli nu intru-n alianță,
Cu slăbiciuni nu fac negustorie.
Ai vrea să știi ce fac în viitor?
Atât să știi: Voi fi învingător!

 — Ce vrei să spui? îl întrebă cel mare,
Că noi am fi niscai nehotărâți?
Vom face ce ni-i scris la fiecare,
Nu ne-om lăsa de nimeni doborâți.
 — Ce-i scris! pufni mezinul cu dispreț,
Cel care vrea își scrie singur soarta!
Și înaintea visului măreț
El știe calea și cunoaște poarta.
 — De ce te crezi așa de priceput?
Și care-i poarta asta minunată?
 — E-atunci când n-ai nimica de pierdut
Și nu e nimeni care să te-abată.
Da, doritori în lume sunt destui,
Dar câți din ei vor să plătească prețul?
Ca să nu fii statornic nimănui,
Îți pregătești și sabia, și hârlețul.
Când vrei ceva, nimic să nu te țină;
Dac-ai rămas un bob mărunt de tină,
Și cerul, și pământul sunt de vină.

 — Eu, fiul meu, nu cred, rosti bătrânul,
Că poți să fii ca șarpele, pe care
Îl încălzești și-apoi îți mușcă sânul
Și n-ai trăda oricând, pe orișicare –
Pe prieteni sau slujbași din casa ta,
Pe frații tăi sau poate chiar pe mine…
 — Ba, tată, nime-n cale nu mi-a sta,
Pe orice drum, oricând și orișicine.
Când omul slab te face pierzător,
Prin jertfa lui devii învingător.

S-a-nfiorat în duh bătrânul tată:
 — O, Doamne, ești atât de hotărât!
Ai glasul rău și fața-ntunecată
Și, uite-așa, îmi vine-un gând urât:
Nesocotind petalele de nea,
Cândva, Iubirea însăși vei trăda;
Și vei rămâne-n mintea tuturor
Simbol a tot ce-nseamnă trădător
Tu, Iuda, fiul meu neiubitor…