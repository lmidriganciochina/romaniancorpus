TITLE: Dacă Tu...
AUTHOR: Viorica Mariniuc

Dacă Tu m-ai întâlnit
Când pășteam frunze uscate,
Dac-atâta m-ai iubit,
Că-n pășunea ce-ai vestit
M-ai purtat pe săturate,
Vreau, pe-aripi de rugăciune,
Să-mi fac gândurile toate
Vorbe bune.

Dacă Tu m-ai ocrotit
Când umblam fără să-mi pese,
Dacă m-ai acoperit
Când călcam cu pas smintit
Văi adânci și tot mai dese,
Din podoabele sfințite,
Fie-mi vorbele alese
Și smerite.

Dacă Tu ai pătimit
Dintr-o dragoste-așa mare,
Dacă Tu nu m-ai strivit
Când Te-am prins și chinuit
Și Te-am dat să Te omoare,
Cât vor sta zilele-n mine
Voi vesti cu strigăt mare
Despre Tine.