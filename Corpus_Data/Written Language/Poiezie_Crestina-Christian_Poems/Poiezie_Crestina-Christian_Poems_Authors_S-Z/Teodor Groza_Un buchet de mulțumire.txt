TITLE: Un buchet de mulțumire
AUTHOR: Teodor Groza

Azi mă gândesc la tine chiar dacă sunt departe
Și fac cum pot din versuri buchet de mulțumire,
Mă rog lui Dumnezeu să-ți facă mamă parte,
De multă sănătate, de har și fericire!

La câte sacrificii făcut-ai scumpă  mamă,
Ca să ne crești copii cuminți și sănătoși,
Ești vrednică de cinste, model de bună seamă...
Toți anii bătrâneții să-ți fie bucuroși!

La câte greutăți pe lume-ai îndurat,
Ca să ne vezi pe toți în viață împliniți,
Tu te-ai jertfit adesea, noi prea puțin ți-am dat...
Mă rog să-ți fie anii ce vin mai liniștiți.

La câtă supărare adesea ți-am făcut,
Nu mă mai mir acuma că părul ți-a albit,
Tu nu ai renunțat chiar dacă te-a durut...
Să-ți fie tot suspinul de Domnul răsplătit!

La câtă muncă grea și prea puțin plătită,
Ai tras la jug cu tata, de lipsă să nu știm,
Mereu îngrijorată, mereu neodihnită,
Din inimă, cu drag, azi vrem să-ți mulțumim.

La câte neputințe și boli te-au încercat,
Nu te-ai temut să lupți, le-ai înfruntat pe toate,
Te-ai neglijat pe tine, pe noi ne-ai ridicat,
Respectul nostru mamă și zile luminate!

Cum ați putut mai bine v-ați împlinit menirea.
Părinții noștri buni, să știți că vă iubim,
Iar eu vă-ndemn cu drag primiți și mântuirea,
Ca într-o zi în ceruri cu toți să ne-ntâlnim!