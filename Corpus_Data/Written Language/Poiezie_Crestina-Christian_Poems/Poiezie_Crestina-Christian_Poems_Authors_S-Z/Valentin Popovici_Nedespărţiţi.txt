Aşa cum este muntele cu ceaţă,
Cum culmea şi cu bradul sunt uniţi,
Aşa cum este câmpul cu verdeaţă,
Aşa aş vrea să fim nedespărţiţi.

Aş vrea să fiu nedespărţit de Tine,
Cum stelele cu luna pe cer sunt,
Ca vulturul cu slăvile senine,
Ca vântul şi cu valul spumegând.

Nedespărţiţi, ca fluturii cu floarea,
Ca peştii şi cu apa din ocean
Aş vrea să fim, Isuse ... Depărtarea
Să nu-mi despartă sufletul sărman.

Aşa cum este muntele cu ceaţa,
Cum salcia şi râul sunt uniţi,
Aşa cum este câmpul cu verdeaţă,
Aşa aş vrea să fim nedespărţiţi.

Şi-aşa cum salcia pe râu îl însoţeşte
Chiar când acesta trece printre stânci,
Să Te-nsoţească, sufletu-mi doreşte,
Chiar în necazuri și-ntristări adânci.

Şi orice pas ce-l fac aşa să fie,
Ca Tu să mă-nsoţeşti pe drum mereu
Mergând spre cer; ce mare bucurie
Când simt că mă susţine braţul Tău !