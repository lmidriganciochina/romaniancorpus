TITLE: Hristos a înviat!
AUTHOR: Toma Simona Magdalena

Muguri mici, ce dau în floare
Răsărit-au azi pe ram
Și-n alai de sărbătoare,
Râd copiii pe la geam!

Azi e ziua învierii,
Cântă copilașii-n cor,
Mieii zburdă-n cete veseli,
Alergând după păstor.

Cântă cucul în dumbravă,
Mierla-L laudă și ea,
Tot pământul se închină,
Slavă Lui, Aleluia!

A-nviat Mântuitorul,
Boldul morții-a biruit,
Să-L lăudăm întreg pământul,
Căci pe noi ne-a mântuit!

A-nviat, cântăm cu toții,
Este viu, ce minunat!
A-nviat, e viu, trăiește,
De la moarte ne-a salvat!

Tot pământul să Îl laude
Pe al nost' Mântuitor,
Inimile să-L proclame
Domn și Rege-al Regilor!

Să-L cunoască, să-L primească
Și acei ce L-au negat,
Inima să i-o deschidă,
Să-L iubească ne-ncetat!

Azi Hristos a înviat!
Să-nălțăm veșnic cântare,
Fie El glorificat,
Doar Isus ne dă salvare!