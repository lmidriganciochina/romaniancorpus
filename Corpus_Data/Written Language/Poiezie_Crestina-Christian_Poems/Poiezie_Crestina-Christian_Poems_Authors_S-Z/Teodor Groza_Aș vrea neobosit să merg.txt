TITLE: Aș vrea neobosit să merg
AUTHOR: Teodor Groza

Aș vrea neobosit să merg
Pe calea strâmtă înainte,
Inima doar de cer să-mi leg,
Pentru cunună să alerg,
Din dragoste fierbinte.

Aș vrea să pot să răspândesc
În jurul meu lumina.
Pe cei săraci să-i ocrotesc,
Pe pătimași să-i dezrobesc,
Să nu-i mai ardă vina.

Aș vrea să fiu biruitor
În lupta cu orice păcat.
În rugăciune veghetor,
La cei căzuți de ajutor,
Creștin adevărat.

Aș vrea să mă încred deplin
În tot ce este scris în Carte.
Mai înțelept și mai senin,
Să-mpărtășesc mesaj divin,
Celor atinși de 'moarte'.

Aș vrea în orice încercare
Când disperarea mă apucă,
(Chiar dacă sufletul mă doare),
Să laud harul prin cântare,
Să stau încrezător pe Stâncă.

Aș vrea în orice zi din viață
Să fiu mai plin de Duhul Sfânt,
Mai plin de pace, de speranță,
Cu binele în alianță,
Mai credincios în legământ.

Aș vrea cu bine să-mi sfârșesc
Calea și slujba ce-am primit,
Când dau de greu, să nu cârtesc,
Prețul slujirii să-l plătesc,
Purtându-mi crucea neclintit.

Aș vrea în lume cât trăiesc
Să nu fiu pai purtat de vânt,
Talanții să nu-mi risipesc,
Cu bucurie să-mplinesc,
Al Domnului Cuvânt!