TITLE: Christos a înviat!
AUTHOR: Sara Dehelean

Voioşi, cu roua dimineţii-n plete,
Cu zâmbetul de astru în priviri,
Vin cei mai mici din fraţii Tăi, Isuse,
S-aştearnă-n calea Ta cununi de mulţumiri.

N-ai vrut să ştii pe chipurile noastre
Sărutul veşnicei dureri
Ai biruit de dragul nostru iadul,
Şi ne-ai aprins făclii de viaţă-n cer.

Cu pumnii mici, uniţi în rugăciune
Cu sufletul de patimi ne-ntinat,
Vin cei mai mici din fraţii Tăi, Isuse,
Să spună lumii azi, Christos a înviat!