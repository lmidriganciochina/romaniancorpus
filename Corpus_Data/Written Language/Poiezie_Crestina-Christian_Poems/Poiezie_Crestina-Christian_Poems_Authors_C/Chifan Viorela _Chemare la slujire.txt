TITLE: Chemare la slujire
AUTHOR: Chifan Viorela 

Am fost chemată să slujesc
Cu dragoste și dăruire;
Spre slava Ta, Tată ceresc
Sub mâna Ta să mă smeresc
Căci eu pe Tine te iubesc!
De-aceea vreau să fiu ca Tine!

Am fost chemată sa slujesc
Să pot fi gata la jertfire,
Ocara să pot s-o primesc
Să știu să rabd și să iubesc
Mereu la Tine să privesc,
Căci Doamne, vreau sa fiu ca Tine!

Am fost chemată să slujesc
Sa pot fi gata la strigare,
Să pot ca plânsul să-l opresc
Să-nvăț și rana să-ngrijesc,
Mireasmă-n jur să răspândesc
De dragoste și ascultare!

Am fost chemată să iubesc
Cât pe dușman, cât și pe frate
La bine să nu obosesc
Să știu să dau făr să primesc,
C-apoi in cer să moștenesc
Cereasca veșnică cetate!

Chemată-am fost să luminez,
Să fiu exemplu prin trăire,
Curată haina să-mi păstrez
Prin vorbă să nu mă-ntinez,
La gânduri, fapte să veghez
Să umblu in neprihănire.

Pentru a Domnului lucrare,
Chemată-am fost să mijlocesc
Pentru Cuvântul dres cu sare,
Pentru zidire prin cântare
Prin Duhul Sfânt eliberare
Și-n rugă răspuns să primesc.

Am fost chemată sa privesc
Dincol' de ce lumea oferă,
Mai mult decât orice doresc
În încercări să nu cârtesc,
Ci doar mereu să mulțumesc
Privind spre altă emisferă.

Iar când Acasă voi sosi
După a vieții alergare
Să pot pe Isus a-L privi,
Să pot să cânt de bucurii
Din mâna Lui să pot primi
Cununa de biruitoare!