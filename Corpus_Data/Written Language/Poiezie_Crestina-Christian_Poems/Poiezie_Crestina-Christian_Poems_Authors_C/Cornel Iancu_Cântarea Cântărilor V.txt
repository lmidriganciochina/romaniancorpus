TITLE: Cântarea Cântărilor V
AUTHOR: Cornel Iancu

De ai fi a mea vioară
Să te mângâi cu arcuşul
Nu te-aş acorda, fecioară
Ci ti-aş reciopli prăguşul
Şi pe coardele-ţi subţiri
Să-mi presar sacâzul gurii
Făcând note din iubiri
Şi iubiri din glasul urii
Te-aş lăsa să-mi râzi pe umăr
Suspinându-mi sub bărbie
Legănându-te să-ţi număr
Nopţile sub pălărie
Îmi vibrezi în suflet, taină
Mă stropeşti cu strălucire
Prinde-mă, te rog, de haină
Bobocel de fericire