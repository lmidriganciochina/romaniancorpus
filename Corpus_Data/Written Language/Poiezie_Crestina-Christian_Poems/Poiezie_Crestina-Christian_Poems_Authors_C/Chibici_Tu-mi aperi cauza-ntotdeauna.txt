TITLE: Tu-mi aperi cauza-ntotdeauna
AUTHOR: Puiu Chibici

Tu-mi aperi cauza-ntotdeauna
Și nu mă lași de râsul celor răi,
Tu liniștești cu un cuvânt furtuna
Și-i scoți la țarm, o, Doamne, pe ai Tăi!

Tu mustri marea-nvolburată
Și cerți și-acuma valuri mari când vin,
Iar când mi-e barca-aproape sfărâmată,
O faci Isus iar să plutească lin!

Cu Tine sunt în siguranță,
Căci Tu mă treci mereu biruitor!
Ce bine e să ai înc-o speranță,
Când de la oameni nu ai ajutor!

Ce Frate bun ești pentru mine!
Când ostenit eu cad neputincios,
Tu mă ridici și-mi faci atâta bine,
Prietenul meu bun și credincios!

Mă laud peste tot cu Tine
Ești Domnul meu și-s foarte fericit
Cea mai de preț comoară  pentru mine
Tu niciodată nu m-ai părăsit

Au fost și vânturi, și talazuri,
Și multe, multe încercări...
Dar în dureri și în necazuri
Doar Tu, Isus, doar Tu, mi-ai dat puteri!

Nu m-aș lăsa de Tine niciodată,
Cu nimeni și nimic nu Te-aș schimba!
Tu mă îndrumi de fiecare dată
Și ești prezent oriunde m-aș afla.

M-ajuți atunci când n-am putere
Și mă înveți când nu știu cum să fac,
Cuvântul Tău e marea mea plăcere,
Tu-mi spui când să vorbesc și când să tac.

Îti mulțumesc în orice clipă
Și-Ți laud Numele drag și  frumos,
M-ascund sub binecuvântata Ta aripă
Și Te măresc și-Ți cânt, Isus Hristos!