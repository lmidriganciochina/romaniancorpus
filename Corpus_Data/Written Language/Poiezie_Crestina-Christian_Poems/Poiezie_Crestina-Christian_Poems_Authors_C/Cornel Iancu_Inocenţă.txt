TITLE: Inocenţă
AUTHOR: Cornel Iancu

Inocenţă, unde ai plecat?
De ce nu-ţi mai simt parfumul?
De ce-n urma-ţi n-ai lăsat
Firimituri să-ţi aflu drumul?

Inocenţă, unde ai fugit?
Unde-ţi este vizuina?
De ce m-ai copilărit
Iar apoi mi-ai smuls lumina?

Inocenţă, te-ai grăbit
Şi-ai lăsat râsete orfane
De ce, dar, m-ai amagit
Cu mărgele şi bomboane?

Inocenţă, gură de copil
M-ai hrănit prea mult cu basme
Şi m-ai regasit senil
Rătăcit printre fantasme

Inocenţă, m-am gândit
La plecarea-ţi fără veste
Şi că vremea ce-am trăit
Este astăzi o poveste

Inocenţă, te-am iubit
Şi-am vrut să rămâi cu mine
Însă, nu te-am preţuit
Şi-ai fugit pe căi străine