TITLE: Mai cheamă Isuse...
AUTHOR: Lucica Boltasu

Mai cheamă Isuse şi-n ultimul ceas,
Mai bate Te rog înc-o dată,
La porți încuiate mai fă un popas,
Să trâmbițe iarăşi al cerului glas,
În inima ce-i ferecată!

Mai umblă Isuse, mai calcă pe val
Şi vântului strigă-i: "Tăcere!"
Când marea vuiește, Tu sparge-o la mal,
Răsune în zare eternul chimval
Și fă din furtuni, adiere!

Mai spune acelor ce încă nu știu,
Că tot ce s-a scris se-mplineşte,
C-ai murit, înviat şi astăzi ești viu,
Că poți ca să schimbi al vieții pustiu,
De omul deplin se căiește!

Atâția au fost depărtați de Cuvânt,
Trăindu-şi eterna povară,
Dar când au făcut cu Cristos legământ,
Primit-au în duhul pe Duhul cel Sfânt,
Măreața, divina comoară.

Şi nu mai pot zice că Tu nu exişti,
Căci tainic vibrează ființa,
Chiar dacă în jur sunt mulțimi de-antichrişti,
Un susur se-aude spunând: "Nu fiți triști,
Eu sunt Cel ce dă biruința!"

Mai toarnă Isuse din mirul cel sfânt,
Pe creștetul celui ce neagă
Şi fă-l să se-ncreadă în har, în Cuvânt,
Mai dă-i un răstimp, fă cu el legământ,
Să-Ți simtă puterea întreagă.

Şi fă-l să-nțeleagă ce mult ne-ai iubit,
Deşi toți semnat-am sentința,
Pe lemnul rușinii ai fost răstignit,
Dar planul salvării a fost împlinit,
Prin el noi primit-am credința.

Mai stai doar o clipă Isus Preaiubit
Şi calea cea strâmtă mi-arată,
Pe urmele Tale să calc azi spăşit,
Căzut când eram, doar Tu Te-ai oprit
Și nu pot să uit vreodată.

Învață-mă Rabi să-Ți fiu ucenic,
Ajută-mi să fac doar ce-i bine,
În toate fii mare, iar eu tot mai mic,
Al Tău nume vreau să-L slăvesc, să-L ridic,
Căci bine e Doamne, cu Tine!