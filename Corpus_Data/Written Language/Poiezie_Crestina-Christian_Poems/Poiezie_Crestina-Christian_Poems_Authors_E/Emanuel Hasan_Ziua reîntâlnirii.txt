TITLE: Ziua reîntâlnirii
AUTHOR: Emanuel Hasan

Trăim aici în lume
Însă doar pentr-un timp,
Uniți în sfântul Nume
Pe care îL iubim.
Și numai câteodată
Prea scurt ne întâlnim
În sfântă părtășie
Și-apoi ne despărțim.
Din diferite-orașe,
Din diferite țări,
Rămași sau nu acasă,
Plecați în depărtări,
Pentru puțină vreme
În părtășie stăm
Cu frații dragi în Domnul
Cu cei dragi și plecăm!
Și suntem pe tot globul
În lume răspândiți
Frați ce-l iubesc pe Domnul
Frați care chiar sunt sfinți.
Trec clipele frumoase
De dragoste și Har
De sfântă părtășie
Și de al ei nectar.
Plecăm la ale noastre,
Iar unii pleacă sus
În locul de-așteptare
A Domnului Isus.
Ne doare despărțirea
Că sunt ore sau ani
Sau zeci de ani dar Biblia
Ne spune de-un liman
Și de o clipă sfântă
Când  ne-om  reîntâlni
Toți sfinții care-odată
Aici ne-am despărțit.
Ba chiar și cu aceia
Ce nici nu i-am văzut
Aici, în astă viață
Îi vom vedea-n văzduh!
Adu Isuse ziua
Eternei fericiri
Ziua reîntâlnirii
Acasă-n veșnicii!
Să fim cu Tine-n slavă
Și să-Ți cântăm mereu
Cu sfinții ce în lume
Învins-au pe cel Rău!
Îmbracă-ne Isuse
Cu Duhul Tău cel Sfânt
Să fim părtași cu Tine
Toți sfinții, în curând!
