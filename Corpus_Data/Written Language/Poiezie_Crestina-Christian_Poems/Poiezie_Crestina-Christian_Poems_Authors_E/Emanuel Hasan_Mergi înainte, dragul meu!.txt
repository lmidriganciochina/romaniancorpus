TITLE: Mergi înainte, dragul meu!
AUTHOR: Emanuel Hasan

Mergi înainte, dragul meu
Lucrând mereu cu spor
Chiar dacă uneori e greu
Pe-al Domnului ogor.

Adună spice, precum Rut,
Cât încă este zi,
Căci noaptea, de tot ce-ai făcut
Tu te vei odihni!

Un singur spic e prea puțin,
Dar tu cu sârg adună
Mai multe spice-ntr-un snop plin
Pentru-o răsplată bună.

Cât soarele stă sus pe cer
Privind ogorul mare
Lucrează numai pentru El,
Cu lacrimi și sudoare!

De toate te vei odihni
Acolo sus, în tihnă
Dar, de aici jos, n-ai munci
La ce să ai odihnă?

Mergi înainte, nu privi
Că palmele-ți sunt arse
De lucrul greu și de la spini
Ce urme au să-ți lase.

Căci sus în ceruri vei vedea
Urme în sfinte palme
Care pe dealul Golgota
Ți-au oferit salvare!

Vedea-vei urme de piron,
Dovada de iubire
A Celui ce șade pe tron
La Tatăl, în mărire!

Mergi înainte, dragul meu,
Cât încă este soare
Lucrează chiar dacă e greu
Cu lacrimi și sudoare.

Când noaptea jos se va lăsa
Sus, răsări-vor zorii
Și veșnic te vei repauza
În patria splendorii!

Și pentru toată munca ta
Care o faci acuma
În ceruri sus la dreapta Sa
Tu vei primi cununa!

Mergi înainte, dragul meu
Lucrează, nu te-opri
Căci te așteaptă ce-i al tău
Acasă-n veșnicii!