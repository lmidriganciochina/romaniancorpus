TITLE: De nu L-am fi respins pe Dumnezeu!
AUTHOR: Laura Minciună 

Se-nlătură valorile creștine,
Iar etica-i ținută-n separeu,
Nu mai există teamă, nici rușine
Fiindcă L-am respins pe Dumnezeu!

Ne plângem că trăim în vremuri grele...
Divinul S-a retras din curcubeu...
Dar nu se întâmplau atâtea rele
De L-am fi cunoscut pe Dumnezeu!

Credința e banală, demodată...
Și zboară viața-n cursul său ateu,
Deplin nu suntem fericiți vreodată
Căci L-am abandonat pe Dumnezeu!

Dar cine regretând vrea a se-ntoarce
De la păcatul ce-l apasă greu,
Prin harul lui Isus primi-va pace
Și viață-n veșnicii cu Dumnezeu!