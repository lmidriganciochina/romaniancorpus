TITLE: Dor de mama
AUTHOR: Laura Minciuna

Te caut iarăși printre amintiri
Și pozele-ți privesc cu nostalgie,
Răzbate vechi parfum de trandafiri
Ce-a fost prezenței tale mărturie...

Mă așteptai la poartă, mamă dragă,
Grăbită să mă-mbrățișezi, zâmbeai...
Știam că numai tu în lumea-ntreagă
Cu-asemenea putere mă iubeai!

Și câte nopți de tainică veghere
Ai petrecut când mă îmbolnăveam!
Acum în jurul meu e doar tăcere
Și sufăr pentru că nu te mai am...

Așa departe par acele timpuri!
Rememorând, îmi pare c-a fost vis...
Prezentă ești în ale mele gânduri,
Chiar mai frumoasă decât te-am descris!

De-atâta dor, nu știu ce să mai fac...
Îmi pun frâu lacrimilor uneori,
Privesc spre cer, apoi în jos... și tac...
Și gândul că te-ai dus îmi dă fiori...

Ce-i omul, Doamne, ca să-l bagi în seamă?
O trestie plăpândă pe pământ...
La rândul meu, acum și eu sunt mamă
Și Ție-ți mulțumesc, Doamne, că SUNT!