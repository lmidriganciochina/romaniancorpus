TITLE: MAI ASEMENI LUI ISUS
AUTHOR: Honda Alexandra Ligia 

Din iubirea Ta-mpletește-ne cunună
Strălucind pe cerul urii-ntunecat...
Ca iubirea-Ți să ne-aducă împreună,
Prin rodirile-i alese ne-ncetat!

Din blândețea Ta croiește-ne o punte
Către semeni dragi sau crâncenii vrăjmași,
Ca prin ea și duhul nostru să-nveșmânte
Haina duhului cel blând de copilaș.

Din smerenie compune-ne un cântec
Scris în inimă de rob sau de-mpărat,
Ca smerenia să-mbrace orice cuget
În albitele-i veșminte necurmat.

Din Cuvântul Tău adu-ne o lumină
În truditul duh flămând de Dumnezeu;
Îndrumarea Ta arată-ne-o deplină,
La oricare pas pe drumul către cer!

Iar din Duhul Tău revarsă mereu harul
Peste jertfa și umilul nost’ prinos,
Cu o ungere din cer s-aducem darul
Pus cu dragoste pe-altarul lui Hristos.

Fă-ne-n orice ceas tot mai asemeni Ție,
De același gând și-același țel purtați:
Frumusețea Ta oricând să ne îmbie
Și prin ea să fim mai sfinți și mai curați.

Din iubirea Lui s-avem și noi cunună...
Din blândețea Lui – un drum spre semeni dragi.
Din smerenie – un cântec ce ne-adună
La picioarele-I mereu mai aplecați.

Din eternele-I Cuvinte-o luminare...
Și din Duhul Său o ungere de sus.
Din toți pașii Săi spre ceruri o cărare,
Tot mai sfinți și mai asemeni Lui Isus.