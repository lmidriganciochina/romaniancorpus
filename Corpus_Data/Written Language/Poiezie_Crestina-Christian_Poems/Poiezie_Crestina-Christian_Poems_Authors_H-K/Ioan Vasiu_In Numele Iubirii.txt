TITLE: In Numele Iubirii
AUTHOR: Ioan Vasiu

Iubesc, Isuse, părtășia sfântă!
Din inimă și suflet o iubesc!
În părtășie duhul mi se-avântă
Înspre Cel ce ne binecuvântă
Să fim părtași ai darului ceresc.

     Cuvântul Evangheliei Tale sfinte
     Mă cerceteaz-ades și mă pătrunde;
     Nădejdea mântuirii o port în minte,
     Iar dorul pus în ruga mea fierbinte
     În lacrimile mele se ascunde.

Și când m-auzi, Isuse, suspinând
Tu plânsul mi-l prefaci în bucurie;
Tu-mi saturi sufletul flămând
Cu Pâinea vieții - și însetând,
Îmi dai să beau din Apa vie.

     Îmi plec genunchii-n închinare -
     Și câtă pace în inimă îmi dai!
     Tu ești aici cu noi în adunare,
     Te simt în rugă și cântare...
     Și-n duhul meu mă cred în Rai.

Cuprins de bucuria mântuirii Tale
Mă înalț în duh spre slăvile divine;
Și uit de greul trecerii prin vale
Când iubirea Ta mă întâmpină pe cale...
Și fericirea-mi plânge cu suspine.

     Dar Iubirea Ta, cu atâta bunătate
     Îmi șterge lacrima din ochii umeziți! ...
     Și în adâncul inimii de dor înlăcrimate
     Simt soră lângă soră, frate lângă frate,
     În rugăciuni curate înfrățiți.

Și împreună, strânși în Numele Iubirii,
Mulțumim c-asupra noastră Te apleci;
Că Tu ne-ai dat nădejdea mântuirii,
Ne-ai dat un viitor în Plaiul Nemuririi
Unde vom fi cu Tine-n veci de veci.