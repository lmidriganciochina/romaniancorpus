TITLE: Bucuria părtășiei
AUTHOR: Ioan Vasiu

Iubesc trăirea părtășiei sfinte
Și închinarea lângă frații mei!
Atunci e rugăciunea mai fierbinte,
Când pot pleca genunchii lângă ei.

     În frații mei văd dragoste, iubire,
     Nădejdea vieții veșnice făgăduite;
     Cu ei, cânt Domnului cu mulțumire
     Cântări duhovnicești însuflețite.

Iar când vrăjmașul mă pândește-n drum
Și simt amenințarea gropilor cu lei,
Mă întăresc în Domnul, auzindu-i cum
Mă sprijină în rugăciune frații mei.

     Suntem uniți în chip desăvârșit
     În dragoste, în cuget și simțire;
     Credința noastră sfântă ne-a unit
     În Cel ce ne îmbracă-n nemurire.

Ce părtășie! Ce sfinte simțăminte
Ne fac îmbrățișarea și mai caldă!
Și frații mei la plânsu-mi iau aminte
Iar ochii lor în lacrime se scaldă.

     În părtășia noastră inima-mi tresaltă
  - Te laud, Doamne, că m-ai mântuit! -
     Se bucură toți frații laolaltă
     De bucuria sufletului izbăvit.

Te rog să-i binecuvântezi pe frați
Cu har, cu înțelepciune și lumină,
Că-s frați închinători adevărați
Care în duh și-n adevăr se-nchină.

     Privesc mereu cu drag în adunare:
     Ce mulți sunt, Doamne, frații mei!
     Și toți se-nchină în rugă și cântare,
     Și mă închin și eu alăturea de ei.

Mă bucură dorința lor de a se strânge
În Numele cel Sfânt al lui Hristos!
Aici e rugăciunea slobodă a plânge
Și lacrimile-s socotite un prinos.

     Bucuria părtășiei sfinte are un temei:
     Credința în Hristos ce ne-a unit!
     Și dorul de-a rămâne pururea cu ei
     În sufletu-mi îl port necontenit.

În părtășie-i locul celui credincios!
Aici ne-aducem jertfa de închinare,
Având în inimi Duhul lui Hristos
Rodind mereu nădejdi mântuitoare.

     Aici suntem ca niște pomi sădiți
     Ce se adapă din Izvorul Mântuirii,
     Iar rodul strâns al fraților iubiți
     Este sfințirea, un rod al izbăvirii.

Un dor mai am acum, Ceresc Părinte:
Din toate rugăciunile fă chei
Care să deschidă cerurile sfinte
Să încapă-n ele toți frații mei!