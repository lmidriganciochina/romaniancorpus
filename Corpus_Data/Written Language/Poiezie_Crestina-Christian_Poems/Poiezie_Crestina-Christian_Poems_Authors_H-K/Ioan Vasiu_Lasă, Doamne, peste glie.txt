TITLE: Lasă, Doamne, peste glie
AUTHOR: Ioan Vasiu

Doamne, ai milă și Te îndură
De copiii Tăi creștini,
Că în ogor e multă zgură
Și în vie, mărăcini.

     Holdele-s tot mai sărace
     Și pline de pălămidă,
     Rodul viei nu se coace
     Ci, rămâne aguridă.

Vulpile ce rătăcesc
Strică via Ta în floare,
Iar în vie acum cresc
Buruieni otrăvitoare.

     Nu lăsa, Doamne, rugina
     Ca în holdă să se-ntindă,
     Smulge din ogor neghina
     Înainte să-l cuprindă.

Sfarmă, Doamne, și grăpează
Bulgării uscați din vale,
Țarina o înrourează
Cu roua îndurării Tale.

     Că de-atâta uscăciune
     Se strică semănătura
     Și în loc de spice bune
     Crește în holdă mălura.

Desțelenește-Ți Tu ogorul!
Răsădește-n el iubire
Și trimite-Ți, Doamne, Norul,
Ca să plouă mântuire.

     Lasă, Doamne, peste glie
     Ploi de har dumnezeiesc,
     Ca-n via Ta să nu mai fie
     Smochini care nu rodesc.

Dreapta Ta să-i răsădească
În credință neclintită
Și în ei să înflorească
Dragostea desăvârșită.

     În a lor ramuri curate
     Să fie cu prisosință
     Roade bune și bogate
     Vrednice de pocăință.

Fă-i ca-n via Ta, mereu
Să rodească cu folos
În dragostea lui Dumnezeu
Și-n iubirea lui Hristos.