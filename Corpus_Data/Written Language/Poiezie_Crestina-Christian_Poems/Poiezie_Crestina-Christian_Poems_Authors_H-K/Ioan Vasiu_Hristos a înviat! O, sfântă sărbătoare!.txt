TITLE: Hristos a înviat! O, sfântă sărbătoare!
AUTHOR: Ioan Vasiu

Natura-i gătită cu straiul primăverii,
Semințele sub brazde încolțesc;
Înmuguresc a zâmbet zarzării și merii,
Iar florile a sărbătoare înfloresc.

     Miresmele ce vin din pomii înfloriți
     La o închinare cu evlavie ne îmbie,
     Că în păcate noi gemeam înlănțuiți,
     Dar azi e Ziua Izbăvirii din robie.

Hristos a înviat! O, sfântă sărbătoare!
Deschideți larg a inimilor porți
Să intre Domnul Învierii-n adunare,
Hristos, Întâiul înviat din morți!

     Hristos a înviat! Credința-i neclintită!
     Mormântul Său cel gol o dovedește;
     De Biruință, moartea fost-a înghițită
     Și astăzi este viu, Hristos în noi trăiește.

Bucurați-vă oameni! Vestiți tuturor
Minunea Învierii! Salutați-i spunând:
Hristos a înviat ieșind triumfător
Din moarte, pe moarte călcând!

     El, moartea a gustat-o pentru noi
     Și-n ale Sale palme ne-a săpat,
     Dar Dumnezeu L-a înviat, apoi,
     Cu cinste și cu slavă L-a încununat.
 

"Hristos a înviat!"spun florile-n grădină,
Seninul zilei după noaptea grea:
Firele de grâu țâșnind către lumină
Ne spun că într-o zi și noi vom învia.

     De aceea, tot ce-am câștigat în lume
     Le socotim acum ca un gunoi
     Față de ținta noastră sfântă, și anume:
     Hristos să fie veșnic viu în noi!