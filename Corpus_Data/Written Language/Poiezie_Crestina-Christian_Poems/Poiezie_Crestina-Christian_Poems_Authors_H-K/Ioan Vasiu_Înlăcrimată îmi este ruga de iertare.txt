TITLE: Înlăcrimată îmi este ruga de iertare
AUTHOR: Ioan Vasiu

Întărește-mi pașii în al Tău Cuvânt,
Prin Tine în trupul Tău să mă zidesc;
Luminează-mă prin Duhul Tău cel sfânt
În inimă, ca Domn, să te sfințesc.

     În Tine uit de a Egiptului robie,
     De cărămizile lui Faraon, din lut;
     De drumul curățirii mele prin pustie,
     De apele amare pe care le-am băut.

În Tine uit de-a mele harfe atârnate
În sălciile acelui Babilon al meu,
Și cânt cântările rămase necântate
Pe acel pământ străin de Dumnezeu.

     Aveam în mine un duh al întristării
     Și buzele îmi rămâneau mereu tăcute...
     În inimă cântam cântarea înstrăinării
     În mijlocul acelei lumi pierdute.

Înlăcrimată-mi  este ruga de iertare
Că veșnicia mi-am târât-o în noroi,
Și am fugit ca Iona, în lumea mare,
Dar chitul iarăși m-a adus înapoi.

     Așteptam cu teamă că ai să mă cerți
     Și să mă mustri, ca să mă îndrept...
     Dar Tu ești, Doamne, gata să ne ierți,
     Un Tată iubitor și credincios, și drept.

Acum mă lupt ca inima să nu-mi aplec
Spre acele pofte rele ale firii...
Să fug de adunarea celor ce petrec
Și nu văd funia întins-a nimicirii.

     Hristos - Lumina lumii, mă desparte
     De bezna vătămătoare a nelegiuirii,
     Și în candela privegherii mele arde
     Untdelemnul nădejdii mântuirii.

Azi, când la chemarea Ta cea sfântă
Și porțile neprihănirii se deschid,
Cu bucuria mântuirii inima Îți cântă
Minunații psalmi ai lui David.

     Smerit mă închin că Te înduri de mine;
     În tot, și-n toate, vreau să Te ascult;
     Să umblu, Domnul meu, numai cu Tine
     Precum Enoh în vremuri de demult.