TITLE: Cântecul binecuvântării
AUTHOR: Hojda Alexandra Ligia

Părinte, îți aducem înainte
Uniți în duh și cântul nost’ fierbinte,
Un suflet mic și coborât din Tine,
Să-i lași, în dar, belșug de har și bine.

Așterne, Isuse, în ființa ei
Iubirea ce mișcă și inimi de lei,
Nădejdea ce-o poartă pe aripi de cânt,
În toți anii vieții trăiți pe pământ!
Sădește-i în suflet și dorul de Tin’
Și cântecul păcii în orice suspin,
Credința ce-o poartă prin bezna cea grea,
Ca-n lacrimi și zâmbet să fie a Ta!

Părinte, îți aducem mulțumire
Că-n dar ne-ai dat, din veșnica-ți iubire,
O roadă și-o comoară minunată,
De Tine, astăzi, binecuvântată.

Părinte, crește-n marea-Ți bunătate
O inimă ce doar prin Tine bate!
În palma Ta sădește-o, lângă ape,
De cerul Tău și Tine mai aproape.