TITLE: Sămânța pământească
AUTHOR: Ioan Vasiu

Doamne!
Dintr-un bulgăre de lut -
Într-un chip dumnezeiesc
Ai dat forma care-ai vrut
Cortului nostru trupesc.

     Cu neasemuită știință
     Ai umplut cu viață golul
     Și de-atunci, cu stăruință
     Lutul își cere obolul.

Că în lut era ascunsă
O sămânță pământească,
Ca prin ea, în trup ajunsă,
Lutul să ne stăpânească.

     Și când crește și rodește
     Omul are de luptat,
     Că prin roade-l ispitește
     Și-l împinge în păcat.

Sunt roadele otrăvitoare
Ale pământeștii fire;
Prin poftele-i înșelătoare
Împinge omul la pierire.

     Și noi am trăit odată
     După-îndemnurile firii,
     Iar prin trăirea necurată
     Eram hărăziți pieirii.

Că-n ale noastre mădulare
Lucrau patime deșarte
Și aduceam fără-ncetare
Roade rele pentru moarte.

     Tocmai prin aceste roade
     Pune curse Necuratul;
     Iar cel slab, în ele cade
     Și-l va înghiți păcatul.

Calea va fi presărată
Cu lațuri satanicești,
Să ne prindă, să ne-abată
Spre cărările lumești.

     Prin poftele nesăbuite -
     Rele și vătămătoare,
     Uneltește a ne trimite
     La osândă și pierzare.

Pe furiș strecoară-n minte
Multe gânduri necurate,
Să nu fim vase de cinste
Ci, niște vase sfărâmate.

     Împotriva acestor pofte
     Ale firii pământești,
     Duhul Sfânt ne întărește
     Cu roade duhovnicești.

Duhul lui Hristos Isus -
Fiul Tatălui ceresc,
Cu bunătate-n noi a pus
Roade care ne sfințesc.

     În loc de idolatrie,
     O credință neclintită;
     În loc de pizmă și mânie
     Dragoste nețărmurită.

Și în loc de-a ne certa,
Dumnezeu ne-a dăruit
Și puterea de-a ierta
Celui care ne-a greșit.

     Iar în loc de învrăjbirea
     Care atâta rău ne face,
     Duhu-a pus în noi iubirea,
     Bucurie, har și pace.

El ne-a încins cu putere
În slăbiciunile trupești,
Să biruim poftele rele
Ale firii pământești.

     Să trăim curat, frumos...
     Voia Lui s-o împlinim,
     Că Evanghelia lui Hristos
     Ne cere să ne sfințim.

Și câți fără prihană sunt -
Fără prihană să se poarte,
Iar acela care-i sfânt
Să se sfințească mai departe.

     Că cea mai mare bogăție
     A omului pe pământ,
     Este trăirea în sfințenie
     Și umplerea cu Duhul sfânt.

Și nimic nu-i mai de preț -
Nimic nu-i mai de folos,
Decât credința-n Dumnezeu
Și umblarea în Hristos.

     Că Dumnezeu ne e lumina
     Și Hristos Isus, făclie,
     El ne apără pricina
     Și ne dă mereu tărie.

Noi Îl vom urma întruna
Că El este steagul nost'!
Domnul este Întotdeauna
Locul nostru de adăpost!