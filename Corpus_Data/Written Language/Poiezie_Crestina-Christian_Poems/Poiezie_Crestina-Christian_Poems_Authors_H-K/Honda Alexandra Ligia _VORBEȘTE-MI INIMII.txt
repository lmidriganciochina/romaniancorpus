TITLE: VORBEȘTE-MI INIMII
AUTHOR: Honda Alexandra Ligia 

Vorbește-mi inimii, Isuse, prin glasul voii Tale
Și-n duhul meu coboară-mi dreapta călăuzirii cale,
Ca niciun pas să nu mă ducă departe de la Tine
Și niciun gând să nu răpească ce-ai așezat în mine.

Vorbește-mi inimii, Isuse, prin glasul jertfei Tale
Și fă-mă să primesc mai dornic a crucii-mbrățișare,
Ca jugul ei să mă aplece mai dulce înspre Tine
Și sub povara ei să lepăd tot sinele din mine.

Vorbește-mi inimii, Isuse, prin glasul milei Tale
Și seamănă-mi în suflet pacea în orice întristare,
Ca prin alinul pus pe răni și încă vii suspine,
Să pot simți și mai adâncă iubirea-Ți pentru mine.

Vorbește-mi inimii, Isuse, prin glasul rugii Tale
Și-adu-mi tot mai aproape cerul în ceasul de-nchinare,
Ca-n toate rugile aduse, din munte sau din vale,
S-aud tot mai aprinsă vocea călăuzirii Tale.

Vorbește-mi inimii prin glasul iubirii Tale sfinte
Și în tăceri adu-mi aproape cereștile-Ți cuvinte,
Ca vrerea Ta să mă înalțe în zbor mai lin spre Tine,
Iar șoapta Duhului să-mbrace tot ce se află-n mine.