TITLE: Orice cuvânt ce-i spus de Tine
AUTHOR: Pavel Mariana Florica 

Nimic în lume nu-i statornic
Cum e cuvântul Tău divin!
O, fă-mă Doamne tot mai dornic
S-ascult oricând de el deplin!

Orice cuvânt ce-i spus de Tine
Iotă cu iotă s-a-mplinit;
Fie c-a fost un mare bine,
Fie-o pedeapsă ce-ai rostit.

Chiar de trecut-au veacuri multe
De când rostit-ai voia Ta,
Acel ce vrea de ea s-asculte
Îţi va vedea şi slava Ta.

Ce minunat să ai un tată
Care-mplinește ce-a promis,
Care nu uită niciodată
Nicio dorinţă, niciun vis

Ce l-a sădit la noi în suflet
Ca şi pe-al veşniciei gând!
 Ajută-mă, Te rog, să cuget
La veşnicie orişicând.

Doar în lumina veşniciei
Să îmi duc traiul zi de zi
Gândind la ziua bucuriei,
La slava care va veni!

Făcând aşa, nu voi mai plânge
De-amarul de pe-acest pământ
Pentru că-n inima-mi va curge
Un strop din râul vieţii, sfânt.