TITLE: A fost...
AUTHOR: Mihai Ghidora

A fost cândva, într-o grădină,
Printre măslinii cei umbroși,
O mare luptă între veacuri—
Și-o biruință sfântă-a fost.

A fost un cer brăzdat de noapte,
Prea trist și prea întunecos,
Dar după ceasul de-ncercare
Și-o rază de lumină-a fost.

A fost o noapte neuitată,
Ca o tăcere de mormânt...
Dar după legea neschimbată
Și-o dimineață s-a ivit.

A fost un ceas de neveghere,
Și-o deșteptare sfântă-a fost,
Ca să se bucure oricine
De învierea lui Christos.

Un Dumnezeu cu crucea-n spate
A fost să moară pentru noi,
Ca să trăiască orice suflet
În bucuria de apoi!