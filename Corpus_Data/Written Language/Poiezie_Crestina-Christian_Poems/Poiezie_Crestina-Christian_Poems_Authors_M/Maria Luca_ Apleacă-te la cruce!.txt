TITLE: Apleacă-te la cruce!
AUTHOR: Maria Luca 

Te doare depărtarea și lacrimile multe
Și nu găsești un suflet suspinul să-ți asculte?
Și norii grei te dor și valurile vieții
Ce-ntunecă prea des seninul dimineții?

Îmi spui că mult te doare o inimă pustie
Ce a pierdut de mult senin și bucurie...
Îmi spui că vorbe grele adesea te rănesc
Și-s prea puțini acei ce-ți spun că te iubesc...

O, suflet drag privește spre cerul veșniciei
Și vei găsi acolo Izvorul bucuriei...
Ascultă Glasul tainic ce astăzi îți vorbește
Și-ți spune printr-o rază că veșnic te iubește!

Apleacă-te la cruce... povara ce te-apasă
Tu leapădă-o acolo căci Domnului Îi pasă
Și-ți va aduce pace și sfântă mângâiere,
Te va-mbrăca în doruri, credință și putere!

Te doare depărtarea? E Domnul lângă tine!
Sunt lacrimi ce te dor? El mângâie suspine!
Apleacă-te la cruce iar eu te însoțesc
Îngemănați în rugă să știi că te iubesc!