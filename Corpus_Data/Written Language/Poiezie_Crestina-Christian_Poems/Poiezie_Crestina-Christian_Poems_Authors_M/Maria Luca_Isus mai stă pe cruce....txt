TITLE: Isus mai stă pe cruce...
AUTHOR: Maria Luca

Isus mai plânge încă... tu oare Îl auzi?
Mai strigă de pe cruce... tu oare Îi răspunzi?
Izvor mai curge încă din rana sângerândă
Să spele omenirea de moarte și osândă!

Coroana de pe frunte Îl doare... încă-L doare
Și rana de la piept... și rana din picioare...
Pe buzele-nsetate un strop de apă-ar vrea
Un strop de apă vie din viața mea și-a ta...

Isus mai stă pe cruce... și eu L-am răstignit
Și tu, prin nepăsare, prin tot ce-ai făptuit...
Mai strigă către ceruri: ”O, iartă-i Tatăl Meu
Și nu le ține seamă chiar de-i păcatul greu!”

Ce dragoste supremă! Să moară pentru mine
Pe-o cruce la Golgota să moară pentru tine
Acel ce-I fără vină... ce-I Fiu de Dumnezeu
Să moară la Golgota în locul meu și-al tău!

O, suflete ia seama... Isus mai stă pe cruce
Dar vremea este scurtă... sfârșitul va aduce
Și-atunci te va-ntreba: tu oare ce-ai făcut?
Ai stat nepăsător când crucea L-a durut?

Să-ngenunchem acuma... e timp de cercetare
Isus mai cheamă încă... mai dă eliberare...
Să-nghenunchem la cruce... cu dor să mulțumim
Că prin a Lui jertfire noi încă mai trăim!