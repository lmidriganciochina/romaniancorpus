TITLE: Vocea Domnului…
AUTHOR: Maria Luca

Dacă-n ceasuri de-ncercare
Numele îmi vei chema
Voi veni copilul Meu
Te voi binecuvânta...
Din a cerului mărire
Voi veni să îți vorbesc,
Pacea Mea te va cuprinde
Ca să vezi cât te iubesc!

Dacă din dureri și lacrimi
Numele îmi vei striga
Eu voi șterge cu iubire
Lacrima pe fața ta
Și balsam de vindecare
Voi lăsa în trupul tău
Să nu uiți că Eu sunt Domnul,
Veșnic Domn și Dumnezeu!

Când în sfântă părtășie
Mâini spre cer vei înălța
Ca să-Mi mulțumești copile
Pentru toată viața ta
Și atunci voi fi acolo
Mă voi bucura cu tine,
Voi veghea să fii ferice,
Voi veghea să-ți fie bine!