TITLE: Mi-ai spus...
AUTHOR: Maria Luca

Mi-ai spus că îmi vei fi aproape,
Că nu mă vei lăsa nicicum
Că îmi vei fi Lumină-n noapte
Și Călăuză pe-al meu drum...

Mi-ai spus că brațul Tău puternic
În ceasul greu mă va susține
Că vei veghea în viața mea
Să nu duc lipsă de vreun bine...

Mi-ai spus că îmi vei da putere
Să trec biruitor prin toate...
Că sângele ce-a curs pe cruce
Mai spală încă de păcate...

Mi-ai spus, Părinte-al îndurării
Că sunt un fiu de Dumnezeu
Și cred în tot ce Tu mi-ai spus
Căci astăzi sunt copilul Tău!