TITLE: Să știu că ești cu mine....
AUTHOR: Maria Luca 

Ce-adâncă fericire... ce pace nesfârșită
Să știu că ești cu mine... să știu că sunt iubită...
Ce minunat e harul cu care mă-nvelești
Când îmi apari în vise și-mi spui că mă iubești!

Te simt că-mi ești alături prin arșiță, furtună
Când soarele zâmbește... când norii se adună...
Pe calea înspinată... pe calea ce-i cu flori,
În primăveri sublime sau zile cu ninsori...

Ești Tu, Iubirea sfântă ce inima-mi alină
Ești Mâna ce mângâie când sufletul supină...
Ești Începutul zilei și-al ei Sfârșit Tu ești
Și-ascuns pe cerul nopții cu dragoste-mi zâmbești...

M-aplec cu reverență... spre cerul veșniciei
Înalț un imn de slavă sub steagul bucuriei...
Ce-adâncă fericire... ce pace nesfârșită
Să știu că ești cu mine... să știu că sunt iubită!