TITLE: Privesc din nou la cruce!
AUTHOR: Maria Luca

Privesc din nou la cruce și duhu-n mine geme...
Te văd din nou acolo Isuse răstignit
Cu ochii plini de lacrimi... cu sângele șiroaie
Dar îndurând durerea căci veșnic m-ai iubit...
Te văd din nou... pe frunte coroana cea de spini
Te mai rănește încă și picuri de rubin
Răsar pe tâmpla albă ca flori însângerate
Iar pieptul mai tresaltă cu-o umbră de suspin...
Ți-e așa de sete Doamne și buzele-s uscate
Ai vrea izvor de apă dogoarea să o stingă
Dar ai primit Isuse numai oțet cu fiere
Și n-a fost Doamne suflet cu-o floare să Te-atingă!
O, de-aș putea Isuse cum m-aș urca la cruce
S-ajung la chipu-Ți palid și lacrima să-Ți șterg
Ți-aș picura pe buze din roua dimineții
Și rana sângerândă cu dragoste să-Ți leg...
Dar cum să urc la Tine când chiar și eu Isuse
Te-am răstignit acolo prin cruntul meu păcat
Și plîng acum... mă doare și tare mi-e rușine
Că n-am rămas statornic și-n urma-Ți n-am călcat!
O, Domnul meu mă iartă... privește către mine
Îmi curățește haina prin sângele Tău sfânt
Mărește-a mea credință și fă-mă o lumină
Și lasă-mi ca pecete pe Duhul Tău cel Sfânt!