TITLE: Oare nu vezi? Oare n-auzi?
AUTHOR: Maria Luca

Ore nu vezi? Oare n-auzi
Că cerul iarăși îți vorbește?
Nu simți că Tatăl îți arată
Prin tot ce vezi că te iubește?

N-ai înțeles că raza caldă
Ce chipu-ți mângâie duios
E sol venit din veșnicie
Trimis la tine de Cristos?

Nu știi că pâinea aburindă
Ce-o ai pe masă zi de zi
E dragostea Lui Dumnezeu
Lăsată pentru-ai Săi copii?

Oare n-auzi cum al Său Glas
Te cheamă tainic ca pe-un fiu?
El vrea povara să-ți ridice
Să facă rai dintr-un pustiu!

Te-oprește azi pentru o clipă
Din goana ta... și doar ascultă...
Cuvântul Său îți dă putere
Și viața ți-o binecuvântă!