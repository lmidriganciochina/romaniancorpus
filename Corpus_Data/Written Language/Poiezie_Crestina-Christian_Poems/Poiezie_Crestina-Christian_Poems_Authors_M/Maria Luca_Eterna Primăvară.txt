TITLE: Eterna Primăvară
AUTHOR: Maria Luca

Nu-mi pasă că e iarnă și la tâmple
Mulțimi de ghiocei au înflorit
Căci undeva adânc, lăuntrul meu
Un Soare din vecii a răsărit
Și dacă încă mai e iarnă-afară
Și albul e stăpân peste câmpii
Eu știu că raze mii, strălucitoare
Îmi vor aduce-n suflet armonii...

Nu-mi pasă că mai ninge peste lume
Și gerul mușcă lacom din zăpezi
Eu știu că undeva, ascuns acolo
E ghiocelul ce acum nu-l vezi
Dar va ieși timid la suprafață
Primind putere de la Tatăl Sfânt
S-anunțe în apus și răsărit
Că vine primăvara pe pământ!

Nu-mi pasă că trec una după alta
Atâtea ierni în fuga lor nebună
Am învățat că viața, doar ea știe
Să cânte tainic pe-a iubirii strună...
Când inima e plină de frumos
Și bucuria sufletu-nfioară
Atunci, și doar atunci poți spune sincer
Că ai găsit Eterna Primăvară!