TITLE: Cum să-Ți răsplătesc?
AUTHOR: Maria Luca 

Doamne, cum să-Ți răsplătesc
Dragostea ce mă-nconjoară?
Când privesc la tot și toate
Duhu-n mine se-nfioară
Căci Te văd ascuns acolo
Într-o floare, în surâs,
Te zăresc în zorii zilei,
Chiar și-n lacrima ce-am plâns...

Doamne, cum să-Ți răsplătesc
Jertfa sfântă din calvar
Când, în numele Iubirii
Am primit iertarea-n dar
Și pe cruce Domnul meu
Ai murit să fiu salvat,
Să am viață-n veșnicii,
Să fiu binecuvântat!

Nu am meritat Părinte
Sângele ce-a curs șiroaie
Nici suspinul, nici durerea
Ce-a aprins în piept văpaie
Căci și eu Te-am răstignit
Prin păcatul meu ascuns
Și-acum plâng și mi-e rușine
Căci regrete m-au ajuns!

Vreau acum să caut răspuns
Cum să fac să-Ți răsplătesc
Dragostea ce-mi dăruiești...
Cum să-Ți spun că Te iubesc...
Mâinile-mi înalț spre ceruri
Și în duhu-mi mă închin:
Viața mea Ți-o dau în dar
Vino, vino Miel Divin!