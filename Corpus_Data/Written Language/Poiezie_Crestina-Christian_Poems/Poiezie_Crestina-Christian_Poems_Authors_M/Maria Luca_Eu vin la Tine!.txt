TITLE: Eu vin la Tine!
AUTHOR: Maria Luca

Eu vin la Tine, Domnul meu
Eu vin așa cum sunt...
Murdar pe haină, zdrențuit
Din drumul pe pământ...

Eu vin la Tine... Inima
Mi-e rece și-nghețată
Căci lumea m-a rănit Părinte
Mai mult ca niciodată...

La Tine vin... mi-e duhul frânt
De multele păcate
Și multe vorbe m-au rănit
Și valul rău mă bate...

O, Doamne... strigătu-mi auzi?
Eu astăzi vin la Tine
Îngenunchez la poala crucii
Cu multele-mi suspine...

Te rog atinge-mă din nou
Prin sângele Tău sfânt
Și dă-mi putere să răzbat
Pe drumul pe pământ

Și-atunci când voi ajunge-acasă
Mă ia în palma Ta
S-aud divinu-Ți glas spunând:
Te-am așteptat, copila Mea!