TITLE: Hristos a înviat!
AUTHOR: Mateas Teodor

A înviat! E viu!
S-a înălțat în slavă...
Mormântu-i gol, nu L-a legat
Isus Hristos a înviat!

Iar îngerul a întrebat:
”De ce-ntre morți ați căutat
Pe Cel ce moartea a-nfruntat
Și-a biruit mormântul?”

Și zvonul mers-a în cetate
E zarvă între ucenici
Iar doi au alergat la groapă
Și-un înger zice: ”Nu-I aici!”

”Rabuni! ... ” A strigat Maria.
”Ești Domnul meu!” Toma a zis;
Petru se leapădă de sine
Cuvântul Lui s-a împlinit!

Isus pătrunde în odaie,
Ușa-nchisă nu L-a oprit,
Privesc cu toții cu mirare
Căci rănile-I nu s-au închis.

Mergeți de-acum în toată lumea
Și faceți ce v-Am poruncit!
Morții prin Min'  au să-nvieze,
Căci lumea, iată-am biruit!

Acum Mă duc la Tatăl nostru
În cer să pregătesc un loc,
Ca să vă las Mângâietorul
Și vă voi boteza cu foc.

N-am să vă las orfani vreodată,
În toate zilele-s cu voi!
Cei ce-au crezut au în ei viață
Și-i scol în ziua de apoi.

O, Duh a Adevărului,
Mai vino și-astăzi între noi
Ca să-nviezi și să-nfiezi
Și fă-Ți voia sfântă in noi!