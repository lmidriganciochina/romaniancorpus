TITLE: Eu cred că Dumnezeu ne mai ascultă...
AUTHOR: Maria Luca

Eu cred că Dumnezeu ne mai ascultă
Că încă ne mai iartă de păcate...
Eu cred că e Păstorul cel mai bun
Ce ne adapă-n apele curate...
Ne duce la odihnă-n umbră deasă
Și-n pace ne-nfășoară cu iubire,
Ne însoțește pașii pe cărarea
Ce înflorește-n stropi de fericire...

Eu cred că Dumnezeu ne mai veghează
Și ne mângâie-n picurii de ploaie...
El încă mai revarsă peste lume
Iubirea prin a Duhului văpaie
Și astăzi El mai trece printre noi
Oprindu-se la inimi ce se-avântă
În rugă către cerul veșniciei...
Eu cred că Dumnezeu încă ne-ascultă!