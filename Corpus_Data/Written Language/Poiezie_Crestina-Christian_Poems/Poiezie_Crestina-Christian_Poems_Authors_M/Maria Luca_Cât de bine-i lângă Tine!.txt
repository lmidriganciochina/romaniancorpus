TITLE: Cât de bine-i lângă Tine!
AUTHOR: Maria Luca 

Cât de bine-i lîngă Tine, Domnul meu și Dumnezeu!
Nu mi-e teamă de furtună... nu m-atinge nici un rău
Trec biruitor prin toate căci din ceruri mă veghezi
Și-orice zi din viața mea Tu o binecuvântezi!

Pot să vină valuri multe... Tu-mi ești Stâncă de scăpare
Pot dureri să mă-nconvoaie... Tu ești Medicul cel mare
Mă-nfășori cu pacea Ta... îmi dai har, îmi dai lumină,
Pui în pieptul meu speranță pentru vremea ce-o să vină!

Zori de zi când se revarsă și m-aplec din nou la cruce
Îmi vorbești prin Duhul Sfânt... mă alinți cu Vocea-Ți dulce
Și prin fiecare rază iar îmi spui că mă iubești
Și îmi luminezi cărarea către slăvile cerești!

Mă aplec cu reverență și cu sfântă mulțumire
Pentru marea-Ți îndurare, pentru jertfă și iubire!
O, ce har nemărginit să pot fi copilul Tău
Și ce bine-i lângă Tine, Domnul meu și Dumnezeu!