TITLE: Cât de minunată-i viața!
AUTHOR: Maria Luca

Cât de minunată-i viața ce-i trăită-n bucurie
Când din zorii dimineții te gândești la veșnicie
Și-aplecat la poala crucii ceri la Domnul îndurare
Peste noua zi să lase har și binecuvântare...

Cât de minunată-i viața când e Domnul lângă tine
Și în marea Lui iubire șterge lacrimi și suspine...
Când în sfântă părtășie Tatăl tainic îți vorbește
Și te mângâie prin Duhul... și-ți spune că te iubește!

Cât de minunată-i viața când a ta credință-i vie
Și pășești pe calea care te va duce-n veșnicie...
Chiar de spini te mai rănesc și adesea sângerezi
Știi că Domnul e cu tine, Călăuză, și-L urmezi!

Zi de zi... clipă de clipă cântă inima în tine
Sufletul spre cer se-avântă dorul tainic să-ți aline
Și-apoi strigi cu bucurie de iubirea Lui pătruns:
Cât de minunată-i viața ce-i trăită cu Isus! ! !