TITLE: Întinde mâna Doamne!
AUTHOR: Maria Luca

Întinde mâna Tată...
E-așa de frig afară.
Mă tulbură tăcerea
Și albul mă-nfioară...
Furtuni îmi trec prin suflet
Și inima suspină...
Mi-e dor de cald, de soare
De vara ce-o să vină...

Întinde mâna Doamne
Căci iarna m-a albit
Și nu mai văd lumina,
Nu simt că sunt iubit...
În ochi se-adună norii
Și plouă lacrimi multe
Și nu găsesc un suflet
Suspinul să-mi asculte!

Întinde mâna Tată...
Ești Tu, doar Tu Iubire
Tu poți trecutul șterge
Cu-n strop de fericire
Și poți aduce Doamne
În suflet primăvară
Chiar dacă albul doare
Și-i mult prea frig afară!