TITLE: URSITĂ
AUTHOR: Marin Mihalache

Ca jertfa pe cruce a aceleași soarte
Pe care-a avut-o și Iisus Dumnezeu
Acel ce cu moartea călcat-a pre moarte
E sufletul trist al poporului meu.

Durere-i năuntru, durere-i afară
Departe de noi este sfântul răgaz
Și umbrele serii-n pustiuri ne cară
Și singuri pe lume de mult am rămas.

Nu-s vești să ne bucure viața
Martirii și sfinții ne lasă și pier
Coroane de spini ce sângeră fața
Ne suie durerea din inimi la cer.

Acum când pe muntele sacru nu-i soare
Când am ajuns ca Iov doar piele și os
Când crucea purtată pe umeri ne doare
Ce mult ne iubește Hristos!