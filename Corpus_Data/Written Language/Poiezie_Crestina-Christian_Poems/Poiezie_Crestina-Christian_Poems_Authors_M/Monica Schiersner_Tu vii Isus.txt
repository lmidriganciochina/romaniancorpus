TITLE: 47. Tu vii, Isus
AUTHOR: Monica Schiersner 

Tu vii, Isus, şi nu ştim când,
Dar ştim că eşti aproape
Să vii pe nori, cât mai curând
Şi poate-i chiar la noapte.

Trezeşte-ne, trezeşte-ne
Din somn şi lenevie,
Trezeşte-ne, trezeşte-ne,
La viaţă ne învie.

E miez de noapte, e târziu
Şi nu ştiu câţi Te-aşteaptă,
Dar eu, Isuse, vreau să fiu
Cu-acei ce ştiu că pleacă.

Trezeşte-mă, trezeşte-mă,
Că nu mai vreau să dorm,
Trezeşte-mă, trezeşte-mă,
Din negură şi somn.

Privesc în sus şi mă gândesc
La Tine-al meu scump Mire
Şi vreau mai mult să mă gătesc
De marea întâlnire.

Îmi ţine gândul îndreptat
Spre-a Ta Împărăţie,
Fugind de pofte şi păcat
Plăcându-Ți numai Ţie.

Iar când pe nori vei apărea
Să fim în toate gata,
Să Te putem întâmpina
Strigând toţi MARANATA!

Nu ne lăsa să aţipim,
Că vremea e târzie
Şi nici nepăsători să fim,
Ci plini de bucurie.

Că nu e mult şi ştim, Isus,
C-a Ta sfântă venire
Va fi aşa cum Tu ai spus,
Fiţi gata de răpire.