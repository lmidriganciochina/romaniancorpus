TITLE: Psalmul 273
AUTHOR: Cristian Dume

Unde gura mea doboară
Doamne, să ridici ‘napoi;
Unde pumnu-mi împresoară,
Tu, apucă din noroi!

Unde pasul se sfărâmă
Doamne, să mă întărești;
Unde visu-mi se dărâmă
Tu, te rog, din nou să-L crești!

Unde ochiul meu nu vede
Tu să mă călăuzești;
Unde cugetul nu crede
Doamne, iarăși să-mi vorbești!

Unde patima mă leagă
Tu să-mi fi cuceritor;
Unde inima-i pribeagă
Doamne, fă-mi de Tine dor!