Chiar și pruncii pot pricepe marile-adevăruri cînd
este cine să le-arate simplu, iubitor și blînd
dar cînd sînt și ilustrate minunat cum sînt aici
ele-aduc lumina sfîntă pentru ochișorii mici.

Nici o altă cale-n lume n-a schimbat atîtea vieți
ca și Biblia, Cuvîntul Veșnicelor frumuseți
ea-i izvorul de lumină și de binecuvîntări
cînd copilul o urmează de la primele-i cărări.

Dacă-i este-nfățișată limpede și-adevărat
copilașul o-nțelege căci e duhul lui curat
iar cînd el și-ntemeiază viața lui pe Stînca ei
el va sta mereu puternic, neclintit și-n anii grei.

Nici nu bănuiți ce bine-i din pruncie să-l înveți
pe om, Biblia, Cuvîntul Sfintei și Eternei Vieți
căci o bună-nvățătură întregind un trai frumos
este raiul într-o casă unde-I cunoscut Hristos.

Copilași din prima vîrstă înțeleg Cuvîntul Sfînt
cînd cu dragoste și grijă li se spune-acest Cuvînt
căci li-e mintea ne-ntinată și li-e cugetul curat
iar acestea-ntotdeauna Dumnezeu le-a luminat.

. . . Doamne Dumnezeul nostru ce iubești pe copilași
luminează-le Cuvîntul Tău de la întîii pași
și zidește-le credința pe-a Ta Stîncă de ne-nfrînt
ca să nu-i mai poată smulge nici-un val și nici-un vînt.

Fă-i ca-ncrederea lor toată încă de la început
să și-o pună-n Tine Doamne Dumnezeul Nevăzut
și născuți din nou prin Jertfa Domnului Isus Hristos
de pe-acest pămînt s-aducă pentru cer un rod frumos! 