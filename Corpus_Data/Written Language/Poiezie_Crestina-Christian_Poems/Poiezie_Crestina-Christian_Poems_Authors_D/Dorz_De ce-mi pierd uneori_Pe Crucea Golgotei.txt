Pe Crucea Golgotei stă Harul zdrobit,
răbdînd suferința tăcut şi smerit,
păcatele lumii amar apăsau,
prostia şi ura sălbatic loveau.

Seninul deasupra sub nori s-ascundea,
pămîntul sub Cruce de patimi gemea,
tot iadul, alături, lupta ispitind,
dar Harul îndură şi moare, iubind.

Căci Harul priveşte spre Tatăl, mereu
mai tare e Tatăl ca orişice greu!
Mai tare-i iertarea ca vina cea grea,
iubirea-i puterea și El este ea.

Fecioara și Maica de Cruce s-a prins,
tot sufletu-i arde străpuns şi aprins,
că-n orişice jertfă a fiilor sfinți 
și-aduc şi-a lor parte zdrobiții părinți.

Stă frînt ucenicul iubit, suspinînd,
iubirea alături rămîne, oricînd.
Cît veacul e ură şi lumea e rea,
iubirea-i pe cruce, iubirea-i sub ea.

Dar vine şi Ziua Iubirii, curînd,
Hristos va învinge, pe veci rămînînd,
pieri-va tot răul de orişice fel,
iubirea va-nvinge, căci ea este El!