TITLE: PSALMUL 153
AUTHOR: Cristian Dume

Să-mi fii, Isuse, azimă și vin
Și izbăvire, și Cuvânt, și dor;
Să fii lumină, jertfă și păstor,
În întuneric, Tu, să-mi fii senin.

Să-mi fii, Isuse, patimi și cuprins
Și înfiere, și minuni, și zbor;
Să-mi fii tărie, jertfă și păstor
În pustiire să-mi fii rug aprins.

Să-mi fii, Isuse, inimă și scut
Și înviere, și apărător;
Să-mi fii credință, jertfă și păstor,
Și-nsuflețirea trupului de lut. 