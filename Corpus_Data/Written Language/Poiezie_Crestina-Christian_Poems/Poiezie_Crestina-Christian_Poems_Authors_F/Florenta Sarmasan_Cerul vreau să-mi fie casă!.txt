TITLE: Cerul vreau să-mi fie casă!
AUTHOR: Florenta Sarmasan

'Cine-s eu, Tu cine eşti? '
Mă întreb Doamne mereu
Şi mă mir că mă iubeşti
Când eu sunt greşit şi rău,
Păcătos cum nu se poate,
Căci mereu mă poticnesc
Deşi mă feresc de toate...
Adesea păcătuiesc
Căci Cel Rău cu oastea sa
Este treaz, neadormit,
Se ţine pe urma mea
Să mă vadă doborât...
Doamne, eu strig către Tine
Şi Te rog cu glas fierbinte:
Nu pleca de lângă mine!
Stai cu mine, bun Părinte!
Laţul celui rău mă ţine
Şi mă lupt, şi mă feresc,
Mă prind puternic de Tine
Şi Numele Ţi-L slăvesc.
Strig la Tine cu putere:
'Doamne drag, nu mă lăsa!
Adu-mi pace, mângâiere,
Ai grijă de viaţa mea! '
Când ispita mă-nconjoară
Şi Satan e fericit,
Când tristeţea mă doboară,
Eu Te strig, Isus iubit.
Cerul vreau să-mi fie casă;
Masa Ta, ospăţ să-mi fie!
În Cetatea Ta frumoasă
Glorie vreau să-Ţi dau Ţie.