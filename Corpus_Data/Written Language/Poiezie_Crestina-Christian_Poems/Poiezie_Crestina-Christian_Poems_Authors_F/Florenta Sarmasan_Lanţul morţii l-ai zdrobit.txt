TITLE: Lanţul morţii l-ai zdrobit
AUTHOR: Florenta Sarmasan

Cărturari şi farisei
Te-au condus pe drumul greu...
Ura, o duceau cu ei,
Fiule de Dumnezeu,
Tu, care erai curat,
Ne-ntinat, plin de lumină,
Pur şi sfânt, nevinovat,
Tu, cu faţa Ta senină,
Tu, ce-ai fost batjocorit,
Ai tăcut şi ai răbdat...
Pe nimenea n-ai urât,
Ai murit nevinovat.
Tu, ce Te numeşti Iubire,
Te-ai lipsit de slava Ta
Ca să aduci mântuire,
Raiul, să-l putem vedea.
Drumul crucii L-ai trecut
Chinuit, plin de durere,
Pasul cel greu L-ai făcut
Pentru a lumii mângâiere.
Miel de jertfă, bun Isus,
Ai fost a noastră salvare
Să ajungem la Cer, sus,
Să-Ţi aducem închinare.
Lanţul morţii L-ai zdrobit
La Golgota, prin durere.
Viaţă Tu ne-ai dăruit,
Iubire şi mângâiere.