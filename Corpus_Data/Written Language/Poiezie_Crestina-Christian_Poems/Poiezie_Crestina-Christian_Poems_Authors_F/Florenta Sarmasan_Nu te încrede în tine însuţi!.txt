TITLE: Nu te încrede în tine însuţi!
AUTHOR: Florenta Sarmasan

În tine nu te încrede,
Că eşti doar ţărână-n vânt...
Domnul din Cer, totul vede,
El cunoaşte al tău gând;
El doreşte să te ducă
În a Sa Împărăţie,
Viaţa ta să o conducă,
Să ai tihnă pe vecie.
Să nu te laşi amăgit
De Cel rău, să fugi degrabă!
E meşter în păcălit
Şi la toate, el ia seamă.
Viaţa toată ţi-o întoarce,
Liniştea ţi-o răvăşeşte
Căci la rele nu-l întrece
Nimeni, şi tot reuşeşte...
Să nu crezi că-l păcăleşti
Pe Satan, că-i iscusit.
Te îndeamnă să greşeşti,
Dacă-l laşi e pregătit...
Ajutor să ceri mereu,
În rugă nu conteni
Căci Te aude Domnul tău
Nicicând, singur, nu vei fi.