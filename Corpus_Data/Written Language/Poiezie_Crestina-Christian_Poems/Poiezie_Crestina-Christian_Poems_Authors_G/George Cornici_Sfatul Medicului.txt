TITLE: Sfatul Medicului
AUTHOR: George Cornici

Zilnic să luați dulceață
Din Cuvântul revelat
E mai mult decât povață:
E medicament testat...

El tratează o durere
Chiar acută dac-ar fi
Și produce mângâiere
În neprihăniții fii.

Întristarea când apare
Vindecați-o cu un cânt
Ceasul greu de disperare
Se va duce în mormânt.

Peste rana provocată
De vreo vorbă fără har
Puneți starea-nmiresmată
De cucernicul nectar.

Nu tratați o indignare
(Sau insultele ce vin)
Cu-o privire-nțepătoare
Ci cu-n chip duios, senin.

Frământarea vă apasă?
Leacul nu-l găsiți în lut
Ci în Cel ce dă și-i pasă
Și care-i al vostru scut.

Iar invidia-ncolțește
Ce veți face? Cum va fi?
De luptați dumnezeiește
În deșert ea va fugi.

Înțeleg că-i grea povara
Dar privind spre Paradis
Va apare primăvara
Veți primi ce v-am promis.

Spre a-nvinge încercarea
Stăruiți în rugi fierbinți
Va veni înseninarea
Cuvenită celor sfinți.

Sănătate vreți – știu bine
Și victorii zi de zi
De aceea stați cu Mine
Brațul Meu vă va păzi.

Urmând sfatul ce produce
Rezultatul mult dorit
Veți purta cu drag o cruce
Către Rai... pân’ la sfârșit.