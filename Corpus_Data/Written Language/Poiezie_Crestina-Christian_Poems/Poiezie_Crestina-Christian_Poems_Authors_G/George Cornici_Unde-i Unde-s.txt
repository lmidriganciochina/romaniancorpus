TITLE: Unde-i...? Unde-s...?
AUTHOR: George Cornici

Unde-i felul de credință
Ce trecea prin foc, prin ger?
Azi e multă neputință
Dedicări prea multe pier.

Unde e recunoștința
Cuvenită celor sfinți?
Foarte slabă-i biruința,
Sunt multe scrâșniri din dinți.

Unde-s lacrimile care
Produceau un rezultat?
A venit o nepăsare
Și vă-ntreb: n-a mai plecat?

Unde-i felul de iubire
Ce mergea la cel zdrobit?
Astăzi, parcă, e subțire
Sau, la unii a murit.

Unde, oare, e frăția
De-unde Fiul nu lipsea?
Se-mplinește profeția:
Vine-o vreme foarte grea.

Unde-i pasiunea care
Poate depăși furtuni?
Câți slujesc cu consacrare
Chiar prin grele presiuni?

Unde e îmbrățișarea
Ce năștea avânt spre Rai?
Ne-a cuprins, oare, uitarea
Pătrunsă-n modernul trai?

Unde este sacrificiul?
L-a răpit un duh străin?
Vino, Fiule, cu biciul!
Câți vom afirma ”Amin”?