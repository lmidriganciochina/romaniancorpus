TITLE: Mi-e miere ruga...
AUTHOR: Alexandrina Sanda Tulics

În glas de mierle, păsări ciripind,
Cu dor de dincolo de nori,
Doar Ție, Doamne, mă închin
Și-n sfântă părtășie mă cobor.

C-am adunat în mine doruri
Înmănuncheate de frumos,
Cu cei ce Te slăvesc în coruri,
Dorind să-Ţi fie credincioși.

Mi-e miere ruga la altar
Și gându-mi către Tine se înalță,
Când în smerenie cobor,
Să gust a Ta dulceață.

Ating  iubirea-Ți iertătoare,
Mă-ntorc cu sufletul curat,
Trecând pe lângă nori și soare,
'N mireasma fericirii îmbrăcat.

Jos... e-nflorire sau zăpadă...
Furtuni sau cer senin...
Da, orice vreme-ar fi  în vale,
Cu Tine vreau Isuse să rămân!