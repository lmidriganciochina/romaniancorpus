lui Eugen Lovinescu
Ce cap de Rege-Saltimbanc părea azi-noapte luna!
Un negru nor, ce desemna pe cer o spadă de Toledo
Mânat de vânt, s-apropia
De saltimbancul ce râdea...
Dar Regele-aştepta furtuna
Ca şi Polonius, tăcut şi nemişcat după perdea...
O spadă-ntinsă ameninţa regatul stelelor etern
Şi totuşi, Regele râdea...
Râdea vois, Deşi pe cer,
Învinse, stelele piereau
Piereau ca cei îngenuncheaţi
În faţa celor ce nu iartă,
Ca luptătorii dezarmaţi,
Pe care-nvingătorii-i poartă
De-a lungul ţărilor supuse Prin sânge,
Foc
Şi fier!...
Ia seama, Sire!
Regii sunt supuşi aceloraşi ursite,
Ca şi soldaţii morţi în lupta pentru capriciul unui Rege.
Ia seama, Sire,
Cântăreşte-ţi necântăritele cuvinte,
Priveşte-n jurul tău soldaţii
Ce mor
Şi nu-ţi pot înţelege
Nici nebunia,
Nici plăcerea...
În glasul morţilor învaţă sentinţa care nu te minte,
Că Regii sunt, ca şi soldaţii, supuşi aceloraşi ursite...
Şi scrută-i, Sire, dacă vrei!...
Dar Regele privea spre ei
Nepăsător,
Privea spre stele, cum le stingea pe rând furtuna...
Ce cap de Rege-Saltimbanc părea azi-noapte luna!...