Se duc pe Dunăre la vale
Caiace-n roz şi-n alb vopsite...
Se duc pe Dunăre la vale
Coşciuguri albe, plutitoare
Pe negrul apelor murdare...
Departe-n zare, neclintite,
Pădurile de sălcii par
Castele negre feudale
Ce-şi spală-n apele murdare
Tristeţea zidului murdar.
...ducând spre porturile tale
Povara ta de lemne, huilă şi cadavre
Se duc pe Dunăre la vale,
Grăbiţi şi fără de popas,
Pescarii trişti ce poartă-n glas
Tăcerea albelor spitale...
Se duc pe Dunăre la vale
Ca şirul de cocori pribegi
Pe-ntinsul fără de hotare
Se duc pe Dunăre la vale
Coşciuguri albe plutitoare
Pe negrul apelor murdare...
Şi tot pe apa care poartă
Noroiul omenirii-ntregi,
Sub sărutările solare,
Pluteşte şi-o... chitară spartă.