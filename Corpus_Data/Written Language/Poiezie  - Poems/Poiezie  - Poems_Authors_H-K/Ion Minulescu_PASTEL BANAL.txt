pictorului Nicu Dărăscu
Frecându-şi pântecele de oţel fierbinte
De cheiul rece, umed şi murdar,
Un cargo-boat norvegian
Respiră sufocat şi rar
Ca un mamut antediluvian...
Ghiceşti c-ar vrea să plece iar
Spre nordul nopţilor polare,
Să se-nfrăţească la-ntâmplare
Cu luciul primului gheţar...
Dar negrele otgoane-l ţin în frâu
Şi macaralele murdare
Descarcă-n el vagoane-ntregi de grâu...
Pe cheiul rece, umed şi murdar
Hamalii dorm ca grânele-n hambar,
În timp ce mateloţii beţi, pe bord,
Rânjesc cu pipele-ntre dinţi
Şi plâng cu ochii-ntorşi spre Nord,
Când fumul pipelor fierbinţi
Trezesc pe rând în fiecare
Aceeaşi veşnică-ntrebare:
„În care fund opac de mare
Vor acosta şi ei pe veşnicie,
Ca şi mamuţii problematici
Din cărţile de geologie?...“
Şi-n timp ce portul se topeşte-n soare,
Un matelot îşi sparge pipa-n dinţi
Şi... moare.