Răsună-n poarta veche trei lovituri Ce par
Trei ne’nţelese vorbe desprinse dintr-un vers...
Răsună-n poarta veche trei lovituri
Ce par
Trei ne’nţelese versuri din noul calendar!...
Pe verdea balustradă a-naltului balcon
Te pleci spre călătorul necunoscut ce bate,
În timp ce două braţe se-nalţă spre balcon
Ca două negre umbre de turnuri crenelate.
Spre verdea balustradă a-naltului balcon
Se-nalţă două braţe ;
Iar umbra lor pe zid
Se leagănă ca două chei negre, descântate,
Cu care Vrăjitorii
Şi Parcele Deschid
Zăvoarele-ncleştate în porţile-ncuiate...
Pe verdea balustradă a-naltului balcon
Te pleci spre călătorul necunoscut ce bate
Şi-ntrebi:
Cine-i acolo? De unde vii?
Ce vrei?
Dar vocea-ţi la vederea demonicelor chei
Se stinge cu sfiala luminii pe-nnoptate...
Cine-i acolo?
Nimeni...
De unde vii? Nu ştiu...
Ce vrei? Nimic...
Şi vocea ce-ţi răspunde timidă, deşi-ţi pare
Că-i vocea ta,
Simţi totuşi că nu are
Nici zborul,
Nici căldura din vocea de om viu.
E vocea ta
E vocea tăcerii ce cuprinde
Întreaga balustradă a naltului balcon,
Ca şi o funerară făclie ce s-aprinde
În mâna unui Rege
Şi-n preajma unui Tron.
Şi-n timp ce-n poarta veche trei lovituri te cheamă
Ca trei refrenuri triste de cântece uitate
În timp ce-ai vrea să afli în poartă cine-ţi bate
Adormi, proptindu-ţi fruntea pe cheile de-aramă
Păstrate-n negre turnuri de piatră, crenelate...