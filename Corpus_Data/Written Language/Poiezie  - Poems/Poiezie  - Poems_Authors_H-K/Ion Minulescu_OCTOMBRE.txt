În parcul presărat cu statui De Nimfe,
Fauni
Şi Silvani,
De-a lungul celor trei alei
De plopi,
De tei
Şi de castani,
Pe băncile vopsite-n verde
Şi pe nisipul galben-şters,
Multicolorele covoare de frunze veştede s-aştern
În ritmul vântului de toamnă,
Ca-n ritmul unui ultim vers
Un vers cu care se sfârşeşte un cânt
Dintr-un Poem etern.
Octombre curtizana pală, cu-obraji fardaţi
Şi buze supte
Octombre amanta celor care pornesc
Să nu se mai întoarcă
Octombre-a poposit în parcul cu-alei cotite
Şi-ntrerupte
De visătoarele bazinuri,
Pe-albastrul cărora o barcă
O frunză veştedă şi-aşteaptă întârziatele surori...
O!... Ne’ntrerupta disonanţă de schingiuiri
Ce-ţi dă fiori!...
O!... Nesfârşitele regrete abia şoptite!...
Cine trece
Prin parcul presărat cu statui,
De-a lungul celor trei alei,
Se-nduioşează ca de plânsul idolatratelor femei!...
Şi-n parcul unde altădată veneau
Boemii să-şi aştepte
Necredincioasele Boeme
Acelaşi parc ce-ţi pare şi-astăzi
O filă ruptă din romanul nemuritorului Murger
Îşi pleacă braţele uscate,
Precum prin albele spitale
Îşi pleacă braţele bolnavii ce plâng
Şi nu ştiu pentru ce...
Şi-n timp ce vântu-i smulge fardul
Şi-l spulberă în largi spirale, Octombre curtizana pală
Coboară ultimele trepte!...