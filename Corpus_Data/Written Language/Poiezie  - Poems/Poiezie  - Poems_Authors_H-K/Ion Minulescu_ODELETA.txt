celei mai blonde
Tu pari a fi venită dintr-un regat pustiu
Regatul unor pete de umbre şi lumini,
Pe care fantezia nebunilor ce scriu
L-a comparat cu visul aleilor de crini.
Cu ochii tăi culoarea nimicului etern,
Culoarea nebuniei şi-a crimelor iertare,
Culoarea voluptăţii şi-a viţiului, ce-aştern
În urma lor fanate petale de păcate ;
Şi părul blond, ca blondul spiralelor de fum
Ce conturează-n spaţiu intenţii senzuale,
Tu pari cuceritoarea Amantului postum,
Iar eu, părtaşul celei din urmă Bacanale! .
Tu pari a fi venită dintr-un regat strein
Pustiu ca discul rece şi blond al lunii pline,
Pervers ca parodia anticului măslin
Şi straniu ca surâsul defunctelor regine!
