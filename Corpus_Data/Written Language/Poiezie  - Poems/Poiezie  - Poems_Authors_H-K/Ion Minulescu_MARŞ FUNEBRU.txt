Vouă şi lor
Voi, care le-aţi iubit,
Voi, care le-aţi cântat,
Voi, care le-aţi pierdut,
Şi-aţi plâns, Şi le-aţi uitat...
Şi totuşi le păstraţi, ca-ntr-un breloc de argint,
Şi astăzi, fără voie, în suflet încrustată,
Icoana lor
Icoana amantelor ce mint
Cernită-n resemnarea regretelor de-alt’dată ;
Voi, care le-aţi pierdut,
Şi-aţi plâns,
Şi le-aţi iertat ;
De ziua lor,
Căci mâine e ziua tuturor,
Din cântecele voastre cu care-alt’dată voi
Împrumutaţi eternul sclipirilor astrale
Femeii ce-ntâmplarea v-o trimisese-n cale ;
Din cântecele voastre, cu care-alt’dată voi
Însufleţeaţi nimicul eternului noroi,
Făceţi un rug pe care drept jertfă s-aruncaţi
Tot ce păstraţi în suflet, ca-ntr-un breloc de-argint;
Şi-n cinstea lor
În cinstea amantelor ce mint
Daţi foc minciunii-n care alt’dată vă-ncredeaţi,
Toţi care le-aţi iubit,
Toţi care le-aţi cântat,
Toţi care le-aţi pierdut,
Şi-aţi plâns,
Şi le-aţi iertat!...