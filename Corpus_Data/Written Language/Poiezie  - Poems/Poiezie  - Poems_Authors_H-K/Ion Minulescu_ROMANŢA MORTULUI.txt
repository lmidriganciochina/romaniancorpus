Paznucul mi-a-nchis cavoul
Şi-am rămas afară-n ploaie...
Paznicul mi-a-nchis cavoul
Şi-am rămas să-mi plimb scheletul
Pe sub sălciile ude,
Ce mă cheamă Şi se-ndoaie
Să-mi sărute golul negru ce-mi pluteşte în orbite,
Să-mi sărute alba frunte
Fruntea ce-mi ştia secretul
Aiurărilor trăite
Şi să-mi şteargă de pe oase picăturile de ploaie...
Paznicul mi-a-nchis cavoul şi-am rămas în ploaie-afară.
Şi-am rămas să-mi plimb scheletul printre albele cavouri
Unde-ai noştri dorm în paza lumânărilor de ceară
Şi-am rămas să-mi plimb scheletul pe potecile pustii
Şi pe crucile de piatră să citesc ce-au scris cei vii.
Şi-am citit...
Din depărtare, vântul mi-aducea ecouri
Ne’nţelese, de orchestră
Şi de voci ce cântă-n cor
Cei ce-aveau să moară mâine Beau în cinstea morţilor!...
Vântul mi-aducea ecoul bucuriilor din lume
Iar „regretele eterne“ scrise-n josul unui nume
Lăcrimau.
Ducând în albul picăturilor de ploaie
Aurul lipit pe cruce!...
Printre albele cavouri
De sub sălciile ude,
Ce mă cheamă şi se-ndoaie
Să-mi sărute alba frunte,
Rătăcesc de-atâta vreme
Paznicul mi-a-nchis cavoul
Şi-am rămas de-atunci afară!...
Unde-i paznicul? Să vină,
Să mă vadă, Să mă cheme,
Să-mi deschidă iar cavoul
Şi s-adorm din nou în paza lumânărilor de ceară!...
