Trei cruci de lemn,
Trei cruci enorme de lemn, vopsit cu trei culori,
Păzesc pe marginea şoselei fântâna celor credincioşi...
Trei cruci, pe marginea şoselei,
Cu gesturi largi de mâini bolnave,
Opresc din drum pe călători
Şi parcă-s trei spânzurători
De care-atârnă trei Cristoşi!...
Or, într-o zi,
Împinşi de-acelaşi fatal şi funerar îndemn
Ca două-armate, puse una în faţa alteia
Cuminţii Se întâlniră cu Nebunii
Copiii morţilor de mâine se întâlniră cu părinţii,
Şi-armatele-ncepură lupta la umbra crucilor de lemn.
Deoparte, flutura stindardul Credinţei
Alb, Curat,
Ca albul curat al florilor de nufăr
Iar tricolorul Nebuniei, închis cu grijă-n câte-un cufăr
De craniu omenesc,
Sta gata să-şi desfăşoare tricromia
La cea dintâi îngenuncheare a albului imaculat..
Şi-ntr-un târziu
Târziu detot, când luna-ţi pare o caravană-ntr-un pustiu
În locul crucilor ce-alt’dată opreau din drum pe călători
Se deschideau trei gropi enorme...
Şi tricolorul Nebuniei adăpostea pe-nvingători!...