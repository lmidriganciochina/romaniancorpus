ULTIMA ORÃ
lui Horia Furtună
La Circ...
Un accident banal
Un acrobat,
Un salt mortal
Şi...
Acrobatul nu s-a mai sculat...
Alămurile din orchestră au tăcut,
Iar clovnii din arenă au ţipat...
Dar publicul din staluri n-a crezut
Că poate fi şi-un accident adevărat
Şi-a fluierat...
Zadarnic
Mortul n-a mai înviat...
Păcat de el !...
Era un tânăr acrobat frumos,
Cu corpul tatuat de sus şi până jos,
De care publicul se minuna,
Când îl vedea-ndoit ca un inel,
Sau când pe bara fixă se-nvârtea
Ca o morişcă de cafea
Cu balerina lângă el!...
Dar balerina nu-l iubea!...
Povestea lui? Hm!...
Povestea mea A mea,
A ta
Şi-a altora!...
Acelaşi accident de circ, banal...
O zi «relâche»,
Şi-apoi, la fel,
Cu-aceeaşi balerină lângă el,
Alt acrobat...
Alt salt mortal!...