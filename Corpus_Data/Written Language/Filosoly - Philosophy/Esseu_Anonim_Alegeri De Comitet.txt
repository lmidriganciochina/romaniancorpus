Iertaţi-mi sarcasmul!
            	Ne pregătim de campania electorală în manieră neoprotestantă, cu pretextele ei de rigoare. Rugăciune după rugăciune, post după post, minţindu-ne că în felul acesta Îl vom obliga pe Dumnezeu să îngăduie şi să facă ceea ce vrem noi să facem. Deci, după ce că ne-am lepădat de El şi de rânduiala Lui, acuma ne permitem să Îl convertim pe El la sistemul nostru, crezând că facem lucrarea Lui. Bineînţeles că suportul biblic pentru toată anvergura aceasta se găseşte în contextul acela cu diaconii, unde biserica primară alege şapte persoane care să slujească la mese şi să împartă ajutoare. Episod ce nu are nimic de aface cu ceea ce se întâmplă astăzi!
Campania aceasta electorală la noi, se manifestă în aşa manieră încât, cu două luni înainte îi poţi observa pe candidaţii la comitet, cum încep să vină la biserică chiar şi atunci când nu slujesc. Minune mare! Ei care până acum nu veneau decât atunci când erau solicitaţi să predice. Evident că nu toţi, mai sunt şi persoane dedicate.
Tot în prealabil, se poate observa, cum, pe final de drum, fiecaruia dintre ei li se acordă posibilitatea să impresioneze. Dacă vă uitaţi mai atenţi, veţi putea observa solicitarea unora dintre slujitori, mult mai des decât o făceau până acum.
Cât stres,
Câte aşteptări
Ce entuziasm şi
Ce tensiune.
Vă puteţi da seama ce este în inima celor care nu întrunesc acele voturi. Nu numai în inima lor, dar şi în inima copiilor lor. Am văzut dezamăgiri incredibile şi râni adânci. Iar, pe de altă parte, vanitate şi aroganţă, pe faţa celor al căror tată a reuşit să întrunească acele voturi şi să intre în comitet. Fericire, bucurie mare! În sfârşit au ajuns şi ei cineva. (Exista şi excepţii)
Mai toţi candidaţii la comitet sunt nişte mieluşei în ziua votului.  Trebuie să aibă mare grijă ce fac şi cum se poartă, ca nu cumva să o pecească şi să îşi piardă scăunelul.
La fel ca în politică, există paradoxul acesta cum că vor intra în elită, mulţi dintre cei care nici nu merită lucrul acesta şi nici nu au maturitatea necesară pentru a fi compatibil cu o astfel de slujbă. De fapt, spatele şi relaţiile contează, înainte de toate!
Chiar mă tot întreb, oare să fii fost scrutinul acesta de listă combinat cu cel uninominal, chiar şi atunci? După cum ştiţi, astăzi, eşti nevoit să alegi 10 persoane din 13 (e un exemplu), fie ca îţi convine sau nu, eşti constrâns să alegi în mod obligatoriu 10, chiar dacă nu îţi place de 5 dintre ei.
Pe lângă acestea, mai sunt multe alte lucruri  din ziua votului şi din cuprinsul sistemului, care nu au  nicio legătură cu pocăinţa şi credinţa în Isus Hristos.
Am aruncat articolul acesta în public, ca şi cum aş arunca o căprioară în mijlocul unor lei înfometaţi (cei pe care îi voi răni). Foarte posibil să fiu acuzat de frustrare, nemulţumire şi de lucruri neadevărate. Cei care au citit articolele precedente, pot să mă cunoască cum sunt şi cum văd lucrurile în rânduiala lui Dumnezeu, în detrimentul sistemului manipulator şi goana după scaune care se desfăşoară în el, la orice nivel! Dumnezeu să vă binecuvinteze! Va iubesc!
Mama este rugăciunea ce miroase a pâine, cântec de leagăn, lacrimi ce-ți trimit sufletul înaintea lui Dumnezeu până va închide ochii. 
   Mama... este străjerul din zi și noapte ce te ține la poarta cerului să fie sigură că n-ai plecat de-acolo... 
   Este grădina de flori pe timp de iarnă ce-și aduce parfumul în zilele înnorate, cu chiciuri neprietenoase... 
   Este sabia ce taie în jurul tău buruieni nevăzute să dea posibilitatea soarelui să-și lase Lumina peste ființa ta. 
   Este cântecul ce învinge tristețea-ți... când zilele se aleargă cu nopțile în calendarul tău... 
   Este ochiul deschis, înlăcrimat de dragoste pe care-l vezi din orice loc unde te-ai afla pe glob... 
   Mama... miroase a Pâine ce nu se usucă, care satură în orice fel de foame sau înfometări... 
   Este râul care udă ființa tă să nu simți arsița sufletească
Doamne! ... 
   Duhul Tău a scris din miresmele cerești... pe când eram istovite de iarnă... și privirea țintită spre cer, așteptându-Te... Și-ai trimis ghioceii
Cu reverența corolei plecate în semn de 'Mă primești'? am venit să-ți vestesc o primăvară în alb... dar cu verdele puterii ce ține albul în smerenie
 Am venit să-ți dau din parfumul albului ce se va ridica și-n această primăvară deasupra 'duhorilor' ce se vor miresme.  
   Sărută primăvara-n miresmi dumnezeiești, ce tocmai a venit!
   Fiți înmiresmate de corolele Duhului Sfânt: dragi prietene, Mame, femei, fiice şi dragi fetițe-ghiocei!
Patru inși aduc un om bolnav la Christos într-un mod absolut diferit! 
   Sparg acoperișul casei unde EL predica și-l înfățișează înaintea lui Dumnezeu spre vindecare.  
   Sigur, se poate scrie, spune foarte mult despre acest episod dar atenția mi-a fost atrasă azi asupra celor patru însoțitori, asupra lor care s-au întovărășit să-l ajute, salveze, pe prietenul lor sau nu, de la moarte!  
   Cine sunt aceștia? 
   Biblia nu ne spune dar, cred că-i putem descoperi singuri văzând sau întâlnind în viața noastră aceste persoane gata să te aducă la vindecare, lăsând totul la o parte și slujind așa cum ei au slujit, ridicând neputinciosul până în fața Mântuitorului.  
   Le-o fi mulțumit vindecatul celor patru? ! 
   Nu ne scrie Biblia dar ei și-au dus slujirea până la capăt! 
   Nu-i disprețuiţi! Ei sunt printre noi!  
   În orice slujire, poate doar de Domnul știută, ''acești patru'', indiferent de identitate și apartenență religiosă, țin bine de colțurile păturii (situației, în care, zace un nenorocit: flămând, bolnav, sărac sau... ateu și nu-l scapă din mână până nu-l aduc înaintea lui Dumenzeu!).
Întrebare: Mântuirea unui om depinde de eforturile unui alt om sau de harul lui Dumnezeu? Dacă un om nu face eforturi pentru un anumit om, acela nu va fi mântuit? Sau dacă un om face eforturi pentru un alt om, schimbă decizia lui Dumnezeu, care va alege să aibă har față de omul respectiv, pe care altminteri nu l-ar fi mântuit?
Răspuns: Știm că Dumnezeu iubește pe TOȚI oamenii. Atunci de ce unii sunt mântuiți, iar alții nu? Trebuie să știm cine mântuiește, adică Cine este Mântuitorul care ne poate mântui. Mântuirea este un proces care ține cât viața noastră. Totuși, are un început, început care se cheamă nașterea din nou. Ei, aici este problema cea mai grea… cum ajunge un om să fie născut din nou? Deoarece este foarte bine cunoscut faptul că fără nașterea din nou niciun om nu poate vedea pe Dumnezeu.
Există o parte din viața noastră, partea de până ne-am pocăit, pe care noi nu o mai vedem sau vrem s-o uităm cu totul după ce ne-am pocăit, poate că avem cu siguranță și motive ca să nu ne mai aducem aminte de păcatele trecute. Și făcând aceasta, uităm și CUM anume am ajuns să fim mântuiți.
Sunt oameni care ascultă o mie de predici și nu se pocăiesc. Sunt alții care ascultă o predică și se pocăiesc. Ce se întâmplă de fapt? Pentru că totuși există un mecanism logic, dacă stăm să ne gândim și să despicăm firul în câte vrem noi… Și uite așa, ajungem să vedem că există o grămadă de lucruri care au o influență, care își aduc o contribuție la mântuirea noastră și care sunt legate chiar foarte strâns între ele; în afară de faptul că Dumnezeu iubește pe toți oamenii și că mântuirea a fost pregătită, realizată și oferită prin Domnul Isus.
Ca un om să poată fi mântuit, trebuie să creadă în Isus Hristos, să Îl primească în inimă, să se pocaiască și să Îl urmeze. Se poate dezvolta fiecare propoziție în parte și se poate face un subiect de predică referitor la toate aceste cuvinte. Dar pentru aceasta este necesară mai întâi o întâlnire cu Isus, o confruntare cu Isus, iar aceasta se face astăzi prin vestirea Evangheliei.
Este un lanț întreg, în care fiecare verigă își are rostul ei. Pavel spune că nu se poate auzi Evanghelia fără un propovăduitor al ei, adică un trimis al Lui Dumnezeu, care are acest dar de slujbă. Pentru ca omul să creadă, trebuie deci ca mai întâi să audă și nu poate auzi dacă nu există un trimis, un propovăduitor. Aceasta ne ajută pe noi să înțelegem care ne este rostul prin lume ca mântuiți, după ce am fost deja mântuiți și de ce nu ne ia Domnul imediat acasă.
Evanghelia nu ajunge la oameni fără sacrificii, investiții în oameni și chiar în lucrurile necesare care necesită bani etc; se spune că Evanghelia este pe gratis, dar ca să ajungă undeva trebuie bani, că trebuie dusă de cineva care cheltuie și se cheltuie pentru aceasta.
Noi suntem lucrători împreună cu Dumnezeu… Lucrul acesta nu trebuie să îl pierdem din vedere, dar la anunțarea mântuirii, nu a înfăptuirii ei, că restul este treaba Lui. Dumnezeu, care cunoaște totul, va lucra în așa fel încât Evanghelia să ajungă la cei o vor primi și care vor lucra împreună cu EL la extinderea Împărăției Sale.
Aceasta este datoria oricărui creștin, să își spună și să își arate mărturia lui despre Dumnezeu în această lume, arătând în primul rând cum l-a schimbat Dumnezeu pe el. De mantuit, mântuiește numai Dumnezeu… Rolul nostru este să-i aducem pe oameni la Dumnezeu, la confruntarea cu EL prin Evanghelie – care este mântuirea lui Dumnezeu pentru toți oamenii. Iată de ce este important Cuvântul lui Dumnezeu ca să ajungă în mâna oamenilor. Iată de ce Papa și ortodocșii nu sunt de acord cu reformele, care au făcut unul dintre lucrurile cele mai bune, că au pus Biblia în mâinile omului de rând. Poporul piere din lipsă de cunoștință, dar cine o citește capătă cunoștință și poate afla mântuirea.
Una dintre condițiile găsirii mântuirii este ca și omul să fie interesat: „Mă veți găsi dacă Mă veți căută din toată inima.” Cum vrei oare să găsești ceva dacă în primul rând nu cauți? Și apoi, ca să cauți, trebuie mai întâi să știi ce cauți și mai apoi unde să cauți. Domnul Isus ne învață personal: „Căutați mai întâi Împărăția Lui Dumnezeu.”
Dumnezeu acordă mai multe șanse de a se salva unui om, chiar mai multe decât credem noi, îl ajută prin tot ce se poate, chiar îi lungește viața și-i pune în preajmă pe cine trebuie, pentru ca și el să poată auzi Evanghelia. Eu cred că Dumnezeu face chiar mai degrabă lucrul acesta cu cei care știe că vor crede mai ușor în EL și-L vor primi.
Că și primirea asta e cu… tâlc. Oamenii nu vor să primească pentru că sunt păcătoși și din cale afară de răi, aceștia sunt cei mai împotrivitori lui Dumnezeu și implicit Evangheliei și slujitorilor ei. Dar sunt și oameni care primesc ușor, pentru că ei sunt puțin mai buni decât restul lumii, există și astfel de oameni. Există oameni care sunt mai buni în unele lucruri decât mulți pocăiți, dar aceasta nu-i mântuiește. Ca ei să fie mântuiți trebuie să creadă în Cine și ce trebuie, și să facă ceea ce li se cere.
Cu decizia, este altceva; Dumnezeu a hotărât, a ales deja ca să mântuiască pe toți oamenii în Isus și asta chiar înainte de a fi lumea… ori noi acum abia ne-am născut, după mii de ani, vreo cinci, șase; hotărârea este făcută și alegerea este făcută prin faptul că EL a ales pe cei care au ascultat… La asta se referă alegerea… la modul în care vor fi mântuiți, nu că a ales ca unul să fie mântuit că i-a plăcut de ochii lui albaștri, iar de altul nu… Rugăciunile noastre pot grăbi lucrurile.
Nu este adevărată fraza că Dumnezeu nu l-a mantuit că nu a vrut EL, Dumnezeu, sau că noi putem schimba lucrurile în cazul unui om, forțându-L pe Dumnezeu cu ceva. Că mântuirea depinde în primul rând de Dumnezeu, care a dat-o și care o poate face, și în al doilea rând de omul care trebuie s-o primească, accepte… Ori dacă omul are voință liberă și nici Dumnezeu NU vrea să îl forțeze, noi nu putem face nimic, că totul depinde de voința omului, care în acest caz Îl refuză pe Dumnezeu, că dacă L-ar primi, ar fi mântuit.
Eu cred că Dumnezeu îi dă șanse unui om la mântuire cât mai multe și ani mai mulți chiar celui care refuză sistematic mântuirea – cel puțin asta am observat eu în unele cazuri – tocmai ca să priceapă mai bine care este voia lui Dumnezeu și ca să nu zică în ziua judecății: „Doamne, dar mie nu mi-ai mai dat timp de pocăință, că uite, mă pocaiam și eu… dacă trăiam până la o sută de ani… că încă mai aveam timp să Te cunosc, dar Tu nu m-ai lăsat.”
În virtutea faptului că Dumnezeu cunoaște toate lucrurile și că este suveran, EL alege ce să facă… să îi ia pe unii, să îi lase pe alții… mă refer la cei nemântuiți, adică EL știe care vor fi rezultatele finale chiar și după o sută de ani – zic eu o sută, și face ce vrea și cum vrea EL.
Până la urmă de ce l-a condamnat și pe diavolul la iadul cel veșnic? Deoarece Dumnezeu, care cunoaște toate lucrurile, știe că NICIODATĂ diavolul nu face pace și nu vrea și nu poate face pace cu Dumnezeu, aceasta este natura lui acum… Așa că Dumnezeu a creat iadul în primul rând pentru el și îngerii lui, locul cel mai îndepărtat și urât și rău din universul lui Dumnezeu, dar și pentru toți oamenii care nu ascultă de Dumnezeu și refuză ca să facă voia Lui. Apocalipsa 20:10: „Şi diavolul, care-i înşela, a fost aruncat în iazul de foc şi de pucioasă, unde este fiara şi prorocul mincinos. Şi vor fi munciţi zi şi noapte în vecii vecilor.” Matei 25:41: „Apoi va zice celor de la stânga Lui: Duceţi-vă de la Mine, blestemaţilor, în focul cel veşnic care a fost pregătit diavolului şi îngerilor lui!” Apocalipsa 21:8: „Dar, cât despre fricoşi, necredincioşi, scârboşi, ucigaşi, curvari, vrăjitori, închinătorii la idoli şi toţi mincinoşii, partea lor este în iazul care arde cu foc şi cu pucioasă, adică moartea a doua.” Și apoi nici Dumnezeu nu l-a izgonit imediat din cer pe diavol, ci l-a lăsat să-și facă „damblaua” printre îngeri… și abia mai apoi a fost izgonit și până la urmă judecat și condamnat de Dumnezeu Tatăl, dar de fapt judecata finală… cu executare o va face Domnul Isus împreună cu Biserica Sa!
Nu s-au mișcat...   sunt tot aici norii iernii cu fețe dolofane și negricioase, parcă-s stăpânii cerului, nelăsând să se vadă un petic de cer albastru, care să strecoare speranța în sufletul ce așteaptă primăvara... 
   Cuvinte-mi strigă în urmă:  
   - Vrem să ne ridicăm ridicăm, ridicăm... ! 
   Am zăcut în iarna neprietenoasă, ''cusută'' de chiciuri, ceți și cerul mohort... 
   - Vrem afară la soare, la soare... să ne-nălțăm ca petale de migdal adiat de vânt... ne este dor! 
   Dor... să ajungem Acasă! . .  . Acasă! ... 
   Suntem așteptate de surorile noastre, cuvintele înlăcrimate de fericire din rugile spuse pe zi cu soare și cer fără nori...
   Atâția nori se odihnesc
   În inimi, câteodată; 
   Întinde-Ți mâna, 
   Risipește-i ca altă dată
   Și vino să ne bucurăm
   De răsărit, 'mpreună 
   În rugi, cântări prin Duhul Sfânt, 
   Ținându-ne de mână
Când Isus vorbea mulțimilor despre modul diferit în care doi oameni abordau lucrarea de construcție a unei case, nu ținea un curs de ingineria construcțiilor. Nici nu se adresa unor specialiști. Și totuși vorbea despre lucruri cunoscute.
  Ce om matur, de atunci sau de astăzi, nu știe că o casă trebuie zidită pe o fundație solidă? Pe un teren stabil. Ce om chibzuit (având „temelie” mintală) nu știe că doar temelia asigură stabilitate în calea furtunii? Și totuși...
  Dacă nevoia unei fundații solide este cunoscută,   de ce s-ar renunța la ea? Cel mai adesea din superficialitate. Sau din grabă. Din grandomanie? Posibil, căci resursele pentru zidirea fundației pot fi folosite la ridicarea unui etaj. Sau două. Și, poate, într-un timp mai scurt.
  O astfel de casă ar putea părea mai falnică, dându-i un aer de semeție proprietarului, dar asta doar până în ziua furtunii. Și aceasta nu e probabilă. E sigură, mai devreme sau mai târziu. Așa ne asigură Isus.
  Totul pare atât de simplu, de ușor de înțeles, încât am putea spune:„Pe astea le știam și noi.” Dar lucrurile se schimbă când privim celălalt element al comparației. Cu cine „se aseamănă”? Care este aplicația spirituală?
  Și Isus ne spune „oricine aude aceste  cuvinte ale Mele și le face...” și „oricine aude aceste cuvinte ale Mele și nu le face...” Acum cântărim altfel lucrurile. Da, cu fundația casei lucrurile păreau simple. Dar cu „a face” și „a nu face” ceea ce ne-a învățat Isus...
  O casă poate fi reconstruită după o experiență dureroasă, dar în plan spiritual nu există o a doua șansă. Și acum, când avem atâtea cunoștințe din Cuvânt, este necesar să analizăm cu atenție:constituie ele material de fundație prin ÎMPLINIRE? Căci furtuna este aproape.
  Construim, construim, construim. Dar să nu uităm că zidirile noastre sunt folosite doar ca element de comparație ca să putem înțelege:Există o temelie pentru eternitate și acesta este A FACE ceea ce ne învață Scriptura!
„Domnul să vă inmulţească harul şi binecuvântările pe ogorul Evangheliei! Trăim vremuri de crize. Criza lipsei de dragoste faţă de Dumnezeu şi a dragostei faţă de fraţi şi faţă de lumea pierdută în păcate şi stricăciune e aproape în toate bisericile. 0 stare de moleşeală, de adormire spirituală a pătruns pe nesimţite şi în bisericile noastre, nu numai în cele oficiale. Unele au încă o prezenţă frumoasă, dar lipseşte puterea şi lipseşte roada. Unii obosiţi au suspendat un serviciu de închinăciune de duminică după masă, căci poporul nu venea la Casa Domnului. Prin anii 1945- 1950, noi aveam trei servicii pe Duminică, şi adunările erau tixite. Ce s-a petrecut? Fără să ţinem seama, s-a dezvoltat gustul de predicatorie. Si Duhul Sfânt şi orele de rugăciune erau tot mai neglijate. Se punea un frate mai slăbuţ să o conducă. Si tinerii au început să lipsească, căci păstorul însuşi lipsea. Era prea ocupat. Ori forţa Bisericii nu stă în oratorie, ci în rugăciune. şi iată pe nesimţite am ajuns la o stare de răcire a dragostei. un fel de apostazie. Unii vor zice „Am ajuns la ceea ce s-a profeţit”. Nu, nu trebuie să gândim aşa. Nu noi suntem în funcţie de proorocie, ci Duhul pofetic a ştiut mai dinainte cum vor fi unii şi a dat Inştiinţarea, ca noi să nu ajungem în acea stare. 
Dumnezeu e Izvorul Dragostei, a căldurii spirituale. Prin îndepărtarea treptată de El, am ajuns la un formalism uscat. Rugăciunea nu poate fi substituită cu nimic. Ea e părtăşia prin Duhul Sfânt cu Dumnezeul nostru mare. Celelalte fără ea, devin surogate. Nu e mirare că nu mai e căutarea celor pierdeuţi. În cele mai multe locuri la botez sunt doar unii copii de-ai pocăiţilor, şi din aceia unii fără naşterea din nou. Când nu e părtăşia sfinţitoare cu Dumnezeul Preasfânt, valuri de păcătoşenie inundă bisericile:prefăcătorie, minciuni, plăceri, avorturi, divorţuri, duşmănii. Și biserica nu mai e Biserică, ci sinagogă a Satanei. Trebuie să ne trezim, să ne pocăim. Realitatea trebuie să ne zdrobească inimile. Înapoi, conform Cuvântului, la post şi rugăciune. E vreme târzie. Venirea Domnului e mult mai aproape. Si ce mare e răspunderea noastră! 
Fiecare să înceapă cu el. Daţi valoare rugăciunii personale. Domnul Isus a zis:„Intră în odăiţa ta, închide uşa”, adică izolează-te de toate. Lasă televizorul, lasă internetul şi toate afacerile. Priveşte-te pe tine în lumina LUI, smereşte-te şi roagă-L ca prin Duhul Sfânt să te facă o forţă spirituală pentru ridicarea Bisericii şi pentru mântuirea multor păcătoşi. Hotărâţi cu biserica zile de post şi rugăciune. Topiţi-vă în faţa LUI pentru răcirea dragostei. În toate trezirile spirituale, Dumnezeu s-a folosit de oameni ai rugăciunii. Fiţi la îndemâna Lui. El aşteaptă şi vrea aceasta. Și lumea pierdută aşteaptă după trimişi ai lui Dumnezeu, care să-i ia de mână, ca îngerii pe Lot, şi să-i scoată din Sodoma de azi. El e gata pentru lucrări nemaipomenite. Scrisoarea aceasta e un strigăt al dragostei mele către toţi fraţii mei răscumpăraţi prin sângele lui Dumneze care a venit să caute şi să mântuiască ce era pierdut. 
În Glorioasa Lui slujire,
 'Cândva, eram cea în braţele căreia căutai adăpost şi alinare. Eram fiinţa pe care o iubeai cel mai mult, singura în care credeai, singura de a cărei companie aveai nevoie. Când îţi eram mamă, mă întrebai cu spaimă în privire şi în glas dacă am să te părăsesc vreodată. Îmi desenai flori, fluturi şi căsuţe colorate şi îmi promiteai că atunci când vei fi mare, vei avea şi tu grijă de mine, aşa cum am avut eu de tine ori de câte ori ai fost bolnav. Azi, abia dacă mă mai privești. Te supără neputința și neîndemânarea mea. Te deranjează prezența mea în căminul tău și simt că abia aștepți să plec. '