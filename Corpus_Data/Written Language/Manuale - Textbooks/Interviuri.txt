Interviu Alastair Reynolds Despre ştiinţă, SF şi Spaţiul revelaţiei

Amarantinii au fost distruși în urmă cu nouă sute de mii de ani. Poate pentru că au avut ghinion sau poate din altă cauză. Pentru cei care colonizează acum planeta, Resurgam nu prezintă aproape niciun interes, nici măcar după descoperirea unui oraș amarantin multă vreme ascuns și a unei statui gigantice înfățișând un amarantin înaripat.

Strălucitul savant Dan Sylveste vrea să afle adevărul cu orice preț. Amarantinii au fost ștersi de pe fața planetei dintr-un motiv. Însă pericolul e mai mare și mai aproape decât și-ar putea imagina…

În continuare vă invităm să citiţi un interviu cu Alastair Reynolds.

Vă consideraţi scriitor sau om de ştiinţă?

Acum, doar scriitor. Sunt un fost om de ştiinţă. Nu m-am oprit din a gândi ştiinţific, dar nu mai fac asta acum. Sunt scriitor.

În legătură cu trecutul dvs, ies în evidenţă câteva elemente: sunteţi de origine din Ţara Galilor, dar aţi locui mult în Olanda, v-aţi specializat în astronomie şi aţi lucrat la Agenţia Spaţială Europeană. Cum v-au influenţat aceste experienţe cariera de scriitor?

Chiar dacă m-am născut şi am copilărit în Ţara Galilor, am făcut şcoala în Cornwall şi nu mă consider neapărat galez. Am petrecut mai mult timp în alte părţi, dar mă întorc din când în când la familia mea de acolo.

Cât despre science fiction şi astronomie, nu îmi aduc aminte vreun moment în care nu am fost fascinat de ambele. Tatăl meu avea o serie de benzi desenate, printre care şi o aventură a lui Dan Dare, pe care am recitit-o de multe ori. Era vorba despre un complot prin care se dorea sabotarea Jocurilor Olimpice de pe Venus. Şi îmi aduc aminte că aveam un poster uriaş în dormitor, cu planetele sistemului solar asta pe la 4 sau 5 ani care cu siguranţă m-a influenţat.

Momentul cel mai important a fost când aveam 8 sau 9 ani şi a apărut o revistă numită Speed&Power. Era plină de articole despre elicoptere şi avioane, dar aveau şi vechi proze de Arthur C. Clarke. A fost prima oară cânđ am citit SF şi încă îmi amintesc multe din povestiri. Mai târziu, au publicat şi poveştile lui Isaac Asimov, care au avut şi ele o influenţă mare asupra mea seria cu Roboţii şi altele. Pentru mulţi ani, Clarke şi Asimov au fost pilonii universului meu SF. În adolescenţă am început să scriu propriile poveşti SF, dar ştiam că voi deveni om de ştiinţă, probabil astronom, dar eram interesat de fizică.

Pe la 16 ani, am terminat romanul început încă de când aveam 13 ani şi apoi am început să scriu multe proze scurte. Am scris un alt roman la 18 ani, iar atunci deja citeam Joe Haldeman, Gregory Bendford şi Frederik Pohl. Un an mai târziu am studiam deja astronomia la Universitatea Newcastle-Upon-Tyne şi am descoperit revista Interzone. Le-am trimis prima mea poveste în 1986 şi am continuat să le trimit timp de 3 ani, până când au cumpărat una din ele, fapt pentru care le sunt recunoscător. La acel moment îmi dădeam doctoratul în Scoţia iar apoi am ajuns să lucrez pentru Agenţia Spaţială Europeană în Olanda.

Tindeţi să creaţi universuri uriaşe şi să vă concentraţi apoi pe un singur element uman în toată această imensitate

Cred că poveştile care meg cele mai bine sunt cele care se concentrează pe personaje, în loc de peisaje.

Asta se vede în scrierile dvs. Vă concentraţi mai degrabă pe efectele călătoriilor spaţiale, decât pe tehnologia din spate.

Încerc mereu să îmi amintesc că personajele din carte trebuie să fie ancorate în viitorul şi lumea în care trăiesc, deci, pentru ele, ceea ce noi am privi ca tehnologii avansate, este un lucru obişnuit. Nu se vor împiedica de un dispozitiv. O navă spaţială este pentru ei doar un mijloc de ajunge din A în B şi nu le pasă neapărat cum funcţionează. Încerc să nu intru în detalii plictisitoare, cum se întâmplă în SF-ul slab, în care afli cum funcţionează un motor, decât dacă este important pentru poveste.

Spaţiul revelaţiei împarte cu o parte din prozele scurte scrise de dvs viziunea unui viitor istoric şi ambiţios. Ne puteţi spune care sunt trendurile pe care le exploraţi în serie? Conceptul de Demarhie este, de exemplu, foarte interesant.

Aşa cum am mai spus, am început să scriu proze scurte pe la 16 ani şi am fost influenţat foarte mult de Larry Niven. Atunci mi-am creat şi eu propria versiune, cu extratereştrii ciudaţi şi alte invenţii, dar era deloc original. Din acea istorie a viitorului am păstrat totuşi câte ceva pentru ceea ce scriu acum. Încerc să fac ceva similar ca anvergură, complexitate si culoare, dar constrâns de viteze subluminice şi cu mai mult accent pe natura extratereştrilor.

Istoria din viitor a evoluat organic şi nu mi-am făcut prea multe notiţe pe tema asta. Sunt trenduri pe care le explorez, cum ar fi expansiunea umanitaţii în galaxie, fragmentarea oamenilor în diverse specii, ostilitatea din univers, dar toate acestea au fost explorate complex de alţi scriitori, aşa că nu îmi asum originalitatea în acest aspect. Dacă e ceva ce consider original, este încercarea de a crea un space-opera de mare anvergură, într-un stil baroc şi în contextul fizicii lui Einstein, fără viteze şi comunicare supraluminice. Îmi place asta, pentru că îmi permite să creez la fel de multe poveşti pe cât mă limitează.

Cât despre Demarhie, este un termen politic real, creat, cred, de un teoretician politic din Australia, Burnheim. Înseamnă democraţie absolută, fără o structură de conducere. Am descoperit asta într-o povestire de Joan D. Vinge. Odată ce l-am descoperit, l-am preluat şi mă mir că nu a fost folosit şi de alţi scriitori.

În povestea scrisă de Vinge, Demarhia presupunea că toată lumea are acces la o tehnologie electronic de vot. În cazul meu, am pus această tehnologie în capetele cetăţenilor din Demarhie, astfel încât sunt mereu conectaţi la acest sistem de voinţă consensuală. Nu susţin acest sistem în niciun fel; este doar o încercare de a crea o societate din viitor interesantă, pe care să o contrapun cu alte culturi care au adoptat o tehnologie neutră.

În acest viitor, în special în Spaţiul revelaţiei, prezentaţi, foarte credibil, tehnologia avansată ca fiind departe de a fi perfectă. Oraşele decăzute şi navele bolnave predomină, totul este guvernate de programe pentru zboruri subluminice şi nimic nu funcţionează cum ar trebui. Este asta o extrapolare a realităţii contemporane?

Răspunsul pragmatic, şi probabil cel mai bun, este că e mai simplu să scriu despre decădere şi probleme, decât despre lucruri care funcţionează perfect; sunt mult mai multe adjective pe care le pot folosi, de exemplu şi lucruri care nu merg cum trebuie generează automat poveşti. Îmi place să ofer informaţii vizuale în scrierile mele, de fapt, încerc intenţionat să creez lucruri care ar arăta bine într-o pictură sau într-un film. În Spaţiul Revelaţiei este o estetică pe care am încercat să o păstrez; tehologia pe care o descriu este ornamentată mai mult sau mai puţin. Nu ştiu dacă viitorul nostru va arăta aşa. Îmi pot imagina uşor un viitor ultra-tehnologic, în care totul funcţionează minunat, cum este în seria Cultura, a lui Iain M. Banks.

Pe lângă această atmosferă de ineficienţă şi decădere, în Spaţiul revelaţiei se simte şi un goticism tehnologic: maşinăriile şi artefactele sunt bântuite, cybrgii sunt torturaţi sau posedaţi de implanturi. Cum de lucraţi cu elementul supranatural în SF?

În parte, pentru că îmi plac poveştile cu fantome şi atmosfera generală că moartea se apropie. Îmi plac şi Sisters of Mercy şi alte trupe de rock. Când mi-am imaginat Ultranauţii, echipajul de cyborgi de pe navă, m-am tot gândit la o mutaţie nenaturală între Borgi, Edward Scissorhands, New Age Travellers şi Andrew Eldritch.

Ce scriitorii v-au inspirat de-a lungul timpului?

La capitolul science fiction, evident, Robert Heinlein. În afara genului science fiction, au fost mai mulţi scriitori care m-au influenţat. Când voiam să fiu jurnalist, citeam editorialişti, care scriau editoriale politice, precum Mike Royko şi P.J. O’Rourke. Umoriştii au fost la fel de importanţi pentru mine, precum Dorothy Parker, Robert Benchley, oameni care scriu în The New Yorker în anii ’20. În ceea ce priveşte scrisul de dialoguri, am învăţat multe de la cei care scriau scenarii de film, precum Larry Gelbart, Elaine May şi William Goldman, care a scris scenariul pentru The princess bride. Deci toate aceste lucruri, chiar dacă scrii într-un singur gen, precum science fiction-ul, toţi aceşti scriitori te pot influenţa şi poţi lua ce ai citit şi ce ai învăţat de la ei în genul abordat de tine.

O întrebare capcană: ce filosofi te-au inspirat?

Cel care îmi place cel mai mult nu cred că este unul foarte cunoscut. Este vorba de J.L. Austin. A scris mai multe cărţi despre cum folosesc oamenii limbajul. Cea mai faimoasă carte a sa este How to do things with words. Ideea din spate este: cuvintele nu se întâmplă pur şi simplu.  Motivele pentru care oamenii folosesc anumite cuvinte şi ceea ce încearcă să obţină când le folosesc şi că verbele nu doar descriu, ci pot fi o acţiune intrinsecă. De exemplu, când te căsătoreşti, îi ceri persoanei să fie soţia/soţul tău şi spui I do, iar când spui asta nu descri o acţiune, ci chiar o faci în acel moment. Şi faptul că Austin era foarte interesat de ceea ce înseamnă limbajul şi ceea ce poate face a fost foarte interesant pentru mine pentru că, evident, ca scriitor trebuie să fii preocupat nu doar de ceea ce limbajul descrie, dar şi de ceea ce face şi ce fac oamenii cu acesta, când vine vorba de personajele tale şi orice. Deci, el este filosoful care m-a influenţat foarte mult.

Să vorbim despre primul dvs roman, Agent to the stars. Ştiu ca aţi avut o experienţă interesantă cu el, pentru că aţi ales să îl urcaţi pe blog, gratis şi să cereţi donaţii. Cum a funcţionat?

Motivul pentru care am făcut asta a fost că acest roman l-am scris pentru a afla dacă pot scrie un roman. Nu l-am vândut, nu am plănuit să îl trimit nimănui, doar l-am pus online pentru a vedea cum e să scrii un roman, dacă pot, ce ar fi de corectat, înainte să scriu un roman pe care să îl vând. Dar când l-am terminat, mi-am dat seama că pot scrie un roman, dar că nu am o editură săîl public. Dar aveam un site, aşa că l-am urcat pe site şi le-am spus oamenilor că dacă sunt interesaţi să îl citească e perfect şi dacă chiar le place să îmi trimită un dolar. Asta se întâmpla înainte să existe PayPal sau alte metode uşoare de a trimite bani online, cam 1999. Aşa că am lăsat adresa mea de acasă pentru ca oamenii să îmi trimită bani. La fiecare câteva zile deschideam cutia poştală şi găseam plicuri cu câte un dolar. Deci oamenii trimiteau fizic bani într-un plic. După câţiva ani le-am spus să nu mai trimită bani. Făcusem în jur de 4000-5000 de dolari. Nu este o sumă uriaşă, dar a fost frumos să ştiu că mi-au trimis oamenii bani. Dar experienţa m-a învăţat că pot scrie un roman. Încă mai este pe site, dar acum trebuie să plăteşti pentru el. A fost distractiv. Şi a fost prima oară când cineva a făcut asta.

Da, astăzi avem crowdfunding, dar era interesant să găseşti pe vremea aceea bani în cutia poştală. Nu vreau să îmi imaginez ce ziceau vecinii.

A fost amuzant, pentru că am început să scriu când ne-am luat o casă. Când ne-am mutat, vecinii au venit să ne cunoască şi au întrebat-o pe soţia mea cu ce se ocupă, iar ea lucra la o agenţie imobiliară şi m-au întrebat şi pe mine, iar eu le-am spus că sunt scriitor. Puteai să citeşti pe feţele lor cum mă judecau, se gândeau că sunt un leneş care trăieşte pe banii soţiei, pentru că scriitorii nu fac bani. Şi abia când am avut un articol într-un ziar m-au crezut.

În legătură cu Războiul bătrânilor şi filosofia, mi-a plăcut că romanul, deşi are mult umor, abordează subiecte importante şi astăzi: rolul războiului, diplomaţia, acţiunile individului şi altele. Aţi intenţionat ca romanele dvs să aibă un mesaj pacifist?

Ce e intersant pentru mine este că cititorii se apropie de Războiul bătrănilor cu propriile opinii şi aşteptări despre subiect. De exemplu, aici în SUA, mulţi oameni au citit romanul şi au presupus că sunt conservator, pentru că vorbeam despre război, despre lupte şi despre profesia militară ca un lucru onorabil, iar aici, acest subiect e abordat de scriitori conservatori. În afara Statelor Unite, mulţi au presupus că sunt liberal pentru lucrurile menţionate, pentru că discutam natura războiului, despre ce fac oamenii într-un război şi dacă diplomaţia este cea mai bună soluţie, ceea ce cred că e. Ceea ce cred mulţi oameni depinde de cine sunt şi ce aduc ei în poveste. Personal cred, iar asta se dezvăluie pe măsură ce parcurgi seria, că soluţia militară nu este singura soluţie. De multe ori trebuie să încerci diplomaţia sau să faci altceva decât să trimiţi la luptă cât mai mulţi oameni înarmaţi. Se pare că, deşi par conservator pentru publicul din SUA, tind să fiu mai liberal. În acelaşi timp, aşa cum am spus, nu opiniile mele sunt cele mai importante, ci opiniile celor care citesc cartea prima oară. Asta este interesant pentru mine: ce aduc oamenii în poveste şi cu ce rămân după.

Care este relaţia dvs cu cititorii, pentru că, încă de la început aţi avut susţinerea lor. Cum s-a dezvoltat relaţia de-a lungul anilor?

Am fost norocos, pentru că încă dinainte să public un roman am avut mulţi susţinători. Când am publicat Războiul bătrânilor deja exista un public pentru el. Şi ceea ce îmi place este că întotdeauna a fost uşor pentru cititori să mă găsească şi să îmi spună ce cred despre anumite lucruri. Uneori sunt lucruri pozitive, alteori nu. Unul din avantajele erei în care trăim, pentru mine cel puţin, este că oamenii se simt liberi să pună întrebări sau pot să ofere criticile lor. Critica poate fi de mare ajutor. Pentru mine, ca scriitor, a fost avantajos că înainte am fost critic, iar asta m-a ajutat să accept mai uşor criticile pe care le primeam.  Prefer să citesc o cronică în care sunt criticat constructiv, decât să mi se spune simplu că e oribil ceea ce am scris. Îmi place că oamenii pot să mă caute şi să vorbim. Am întâlnit şi oameni care mă urăsc şi nu le place ceea ce scriu, dar mă gândesc că ăsta e hobby-ul lor şi nu mă deranjează.

Ce v-a inspirat să scrieţi Războiul bătrânilor şi personajul John Perry? Care a fost punctul de plecare?

Ideea originală şi cea mai uşoară descriere este că povestea e Infanteria stelară cu bătrâni. Prin John Perry am încercat să creez un personaj care, în SUA cel puţin, dar pare să fi funcţionat şi în alte părţi, să pară un oarecare, un în care se poate regăsi oricine, un personaj plăcut şi uşor de urmărit. Un lucru amuzant este că oamenii cred că Perry e modelat după mine, ceea ce este fals. E adevărat că prenumele lui este John, că este scriitor şi că în primele capitole trăieşte practic în casa mea. Dar nu ar trebui să fie. Personajul care se aseamănă cel mai mult cu mine este, de fapt, Harry. Dar Perry este un personaj care poate fi admirat şi de aceea este aşa cum este.

Obişnuiaţi să scrieţi cronici de film. Cum v-a influenţat asta scrisul? Romanele dvs sunt foarte cinematice.

Sigur. Am fost critic de film cu normă întreagă timp de 5-6 ani, dar am continuat să scriu despre filme. Când eram critic vedeam 7, 8, poate chiar 9 filme pe săptămână. Trebuia să urmăresc poveştile, deci, în multe feluri, am învăţat să scriu poveşti din filme. Războiul bătrânilor se poate citi ca un film, are o structură pe trei acte, cum se face în filme, are mult dialog şi când l-am trimis prima oară agentului meu, m-a întrebat dacă am scris mai întâi un scenariu şi l-am adaptat după într-un roman. L-am scris de la bun început ca roman, dar, pentru că am petrecut atât de mult timp urmărind filme, a fost un mod firesc în care să scriu povestea. Acest lucru face cartea mai uşor de citit şi trezeşte şi interesul celor care chiar fac filme. Am multe din cărţi care au fost considerate pentru ecranizări tv sau de cinema. Le citeşti şi poţi vedea cum ar arăta e ecran. Dacă vor fi produse până la urmă este cu totul altă chestiune, dar, cel puţin, există interesul. În mod sigur, acest lucru m-a influneţat ca scriitor.

Există vreun film în producţie în acest moment?

Războiul bătrănilor este considerat pentru un serial şi vom vedea dacă va fi filmat. Redshirts, romanul care a câştigat premiul Hugo în 2013, e în lucru ca serial studiourile tv FX. Collapsing Empire, roman publicat chiar anul acesta, este luat în considerare. Mai sunt şi altele în negocieri. Este minunat că romanele mele sunt luate în considerare, dar trebuie să ne bucurăm când le vom vedea pe ecrane, pentru că atunci ştii că se vor întâmpla. Lucrurile acestea durează. Războiul bătrănilor este în producţie de 7 ani. Durează. Dar mă bucur.

Aţi vorbit de Redshirt, care nu a fost încă tradus la noi. Ne puteţi spune mai multe despre acest roman? Este inspirat din Star Trek?

Da. Cred că majoritatea ştiu ce înseamnă redshirts. În Star Trek, Scotty, Spock şi căpitanul Kirk se duc pe o planetă şi cu ei merg şi ofiţeri de securitate. Cineva trebuie să moară şi, evident, nu o să fie cei ale căror nume apar în generic. Mereu sunt Jones sau Smith cei care sunt ucişi de lasere sau de klingonieni. Redshirts este despre aceste personaje şi ce se întâmplă când realizează că vor muri când merg în aceste misiuni. Dacă toţi prietenii tăi nu s-ar mai întoarce din aceste misiuni, vei spune că nu mai mergi. Despre asta este vorba. Şi, pentru că vorbeam mai devreme, asta este cartea în care mi-a fost utilă diploma în filosofie, pentru că vorbeşte despre aceşti oameni care, în contextul universului mare, sunt personaje dispensabile, dar în universul propriu sunt importante şi cum, chiar dacă universul este crud, au o funcţie de îndeplinit şi, în acelaşi timp, vor să trăiască.

Un element important din romanele dvs este umorul. Care sunt ingredientele cheie pentru a scrie umor bun?

Umorul nu funcţionează la fel ca drama, de exemplu. Când scriu o scenă care trebuie să fie dramatică, să te facă să plângă, dacă funcţionează perfect vei plânge, dacă funcţionează parţial te vei simţi trist, dar are un efect. Chiar dacă nu funcţionează aşa cum ar trebui, tot vei şti că trebuie să fie o scenă tristă şi dramatică. Când scrii umor, ori nimereşti gluma, ori nu. Ori râzi, ori spui că nu a fost deloc amuzant. Umorul este ceva sensibil şi e greu să scrii ceva ce toată lumea va considera amuzant. Primul pas când scrii umor este să înţelegi că nu toată lumea va înţelege gluma. Oricât de mult ai încerca să o faci amuzantă, oricât de universal ai scrie, mereu va fi cineva care va spune că gluma nu e bună. Odată ce înţelegi asta, încerci să afli ce consideri tu amuzant şi de ce funcţionează pentru tine. Umorul e ceva ce trebuie să înveţi să faci si poate dura mult timp până înveţi să scrii umor. Acesta e sfatul meu: află ce crezi tu că e amuzant şi continuă până când faci pe cineva să râdă.

Ce îmi place este că nu ai crede că umorul se traduce în toate limbile, dar, cumva, în cărţile dvs funcţionează, ca în multe cărţi bune de satiră, în ciuda diferenţelor culturale.

La un moment dat aţi fost preşedintele Asociaţiei de scriitori science fiction şi fantasy. Cum a fost experienţa?

A fost ca şi cum strânge pisicile în turmă. Scriitorii sunt oameni solitari. Scriem singuri, dar, în acelaşi timp, este în interesul nostru să lucrăm împreună. Dar, când ai oameni care lucrează singuri, sunt introvertiţi şi fac lucrurile doar aşa cum vor ei şi încerci să îi faci să lucreze împreună, e foarte greu. Funcţia mea însemna să încerc să îi fac să se îndrepte spre aceeaşi direcţie. Iar asta presupune să ştii să comunici cu oamenii, să lucrezi cu ei, să afli ce îi motivează. A fost experienţă utilă, din care am învăţat multe.

În prezent, mulţi scriitori preferă să se publice singuri, dar dvs aţi rămas cu editurile. Funcţionează mai bine pentru dvs sau care este motivul?

Primele cărţi le-am publicat singur şi a fost interesant. Dar, am învăţat că sunt multe lucruri legate de publicarea unei cărţi la care nu mă pricep. De exemplu, corectura, paginarea, copertarea, sunt lucruri la care nu sunt bun şi vreau ca oameni care se pricep să se ocupe de ele. Pentru mine, modelul tradiţional al editurilor funcţionează. Asta înseamnă că trebuie să mă concentrez doar pe două lucruri. Primul, să scriu cartea. Şi al doilea, partea de marketing. La asta mă pricep. Sunt mulţi care preferă să publice singuri, pentru că vor să se ocupe de tot. Vor să facă paginarea, corectura, coperta, marketing-ul şi distribuţia. Şi cred că asta e minunat. Uneori, nu ai de ales. Uneori nu poţi găsi o editură, poate pentru că nu există piaţa pentru cartea tau sau din alte motive. Eu sunt norocos. Am o editură care vrea să continue să mă publice. Iar asta e bine pentru mine pentru că pot să mă concentrez pe scris şi pe vorbitul despre cărţile mele, lucruri la care mă pricep. Şi mai sunt şi alte detalii. De exemplu, nu aş putea să mă public singur în România. Nu aş ştii cum să fac asta şi e bine pentru mine că existaţi voi (n.r. Editura Nemira), pentru că voi vă ocupaţi de tot, iar eu văd ediţia în română la final.

Lucraţi cu acelaşi editor de la început?

Da. În SUA lucrez cu aceeaşi editură de mult timp, Tor Books. Tocmai am semnat un contract pe 10 ani şi 13 cărţi cu ei şi voi lucra cu ei mult timp de acum înainte. Iar editorul meu este acelaşi încă de la Războiul bătrânilor, Patrick Nielsen Hayden. Este un editor foarte bun pentru mine. A câştigat premii Hugo pentru editare şi publicare. Avem o relaţie foarte bună şi lucrăm bine. Dacă ceva nu funcţionează el îmi spune, iar eu nu mă voi supăra. Sunt norocos să am acelaşi editor de 10 ani şi în următorii 10 ani.

Care credeţi că sunt cele mai mari provocări ale unui scriitor în prezent?

În multe feluri, sunt aceleaşi dintotdeauna. Prima, să ajungi să fi publicat. Iar a doua, să găseşti un public. Pentru fiecare scriitor care are succes, sunt o sută care nu reuşesc. Trebuie să accepţi că nu a funcţionat şi să continui să încerci. Trebuie să crezi în tine și să știi că, deși nu a funcţionat din prima, urmează încă o carte şi încă una.


Joe Abercrombie este un scriitor britanic de fantasy, care a debutat în 2006 cu trilogia Prima lege. Recent a încheiat o nouă trilogie fantasy, Marea sfărâmată tradusă şi la Nemira, în colecţia Nautilus. Revenim acum asupra trilogiei sale de debut şi ce însemnat ea în peisajul fantasy-ului contemporan. O poveste dură, întunecată şi originală, care i-a impresionat chiar şi pe cei mai mari critici de fantasy. Anul acesta am început să publicăm o nouă ediţie a acestei trilogii, revizuită şi cu noi coperte, din care primele două volume, Tăişul sabiei şi Fără îndurare, au apărut deja, urmând ca al treilea, Puterea armelor, să apară în curând.

Pe vremuri campion, acum un fel de monstru, Glokta este prizonier într-un corp bolnav. Nobilul Jezal însă trăiește bine pentru că trișează la jocul de cărți. Logen, poreclit Sângerosul Nouă, vrea să-și lase în urmă trecutul întunecat, în care și-a văzut familia ucisă, dar nu poate scăpa de diverse lupte. Bayaz, Întâiul dintre Magi, plănuiește o călătorie dincolo de lumea cunoscută, în scopuri numai de el știute, iar din pricina lui Glotka, Jezal și Logen vor avea și o viață și mai grea…

În continuare, vă invităm să citiţi un interviu cu Joe Abercrombie despre fantasy şi despre trilogia Prima lege.

Ce ne poţi spune despre folosirea tropilor din fantasy-ul epic pentru a crea o poveste care sparge tiparele?

Ca cititor nu e nimic care să îmi placă mai mult decât să fiu surprins. Deci, îmi place să scriu într-o formă bine stabilită, parţial pentru că ai un public deja existent şi asta e mereu bine, dar şi pentru că cititorii vor veni cu propriile aşteptări despre personajele şi situaţiile pe care le vor întâlni. Dă-le exact ce se aşteaptă de câteva ori şi vor fi siguri că se află pe teren sigur şi familiar, ceea ce îi va face şi mai şocaţi când le tai craca de sub picioare.

Cum abordezi construcţia lumilor? Ai scris deja şi cărţi pentru adulţi şi YA; e vreo diferenţă între cele două în ceea ce priveşte metoda de a construi lumea?

Am construit două lumi, una pentru cărţile mature, alta pentru cărţile YA. Abordarea e diferită pentru fiecare. În cazul seriei Prima Lege, a fost o lume pe care am dezvoltat-o şi gândit-o mulţi ani, unele idei le avea chiar din copilărie. A fost o lume intenţionat în stilul clasic al literaturii epic fantasy: turnuri magice, regate asaltate, oraşe frumoase lângă malul mării. A fost o lume care s-a maturizat şi a crescut într-o perioadă lungă de timp şi, într-un fel, când am vrut să încep să scriu despre ea, era deja parţial creată.

Pentru cărţile mele YA, abordarea a fost diferită, pentru că era o lume pe care am creat-o special pentru a spune povestea aceea. Personajele, povestea şi lumea au crescut împreună foarte repede şi s-au complementat. Am început cu ideea unui tânăr prinţ, născut cu o mână beteagă, care nu se potrivea rolului bărbatului războinic pe care societatea îl aştepta de la el. Aşa că am avut nevoie de o cultură de războinici, în special una baza pe zidul de scuturi, pentru că inabilitatea lui de a folosi un scut era crucială în eşecul său de a se ridica la înălţimea aşteptărilor. Asta însemna o lume asemănătoare cu a vikingilor, de care am fost mereu interesat.

Apoi, pentru că personajul central pleacă într-o călătorie, era nevoie de o mare circulară şi am creat una asemănătoare Mării Baltice, care era centrul culturii vikinge. Apoi, o stare de continuu război cu regatele învecinate ar fi creat presiune în plus pentru inabilitatea personajului de a lupta şi am ajuns la situaţia cu două regate în război pe malul unei mări închise.

În general, cărţile fantasy pe care le citeam în tinereţe se concentrau pe atmosferă şi nu pe personaje, ceea ce separă fantasy-ul de alte genuri. Construcţia de lumi, limbile, magia, creaturile fantastice. Am vrut să mă concentrez cât de mult posibil pe oameni şi să păstrez decorul în fundal. Deci, modul în care construiesc lumea e mai mult intern. Detaliile culturale care influenţează modul de gândire al personajelor. Vreau ca lumea să pară reală, să fie convingătoare, dar nu vreau să depăşească acţiunea.

Umorul este un element important în trilogia Prima lege. Cum ai lucrat la acest detaliu?

Cu siguranţă este un element vital. Viaţa reală poate fî şi amuzantă şi tragică, uneori simultan. În epic fantasy, mai ales în cărţile dure şi întunecate, există riscul să devii prea pompos sau prea ironic. Am încercat să rămân undeva la mijloc pe cât posibil. Cred că, dacă reuşeşti, umorul doar adaugă întunecimii şi vice-versa. Dacă nu, cu siguranţă e mai amuzant de citit.

Puţine din personajele din serie sunt eroice, unele sunt chiar detestabile. Cred că umorul e vital pentru a face aceste personaje gri mai atrăgătoare. Vom ierta multe unor oameni care ne pot face să râdem. Apoi, când ne înspăimântă, e de două ori mai tulburător.

Din ce îţi tragi inspiraţia? Care sunt câteva dintre cărţile sau serialele tale favorite? 

Cred că te inspiri din tot ce citeşti, vezi, joci sau experimentezi şi îţi place sau displace. Toate se duc în supa din capul tău în care propria ta muncă se distilează. Cărţile fantasy care m-au inspirat când eram copil sunt în continuare surse de inspiraţie. Tolkien, LeGuin, Moorcock şi, mai târziu, George R.R. Martin, la fel ca multele RPG-uri jucate şi alte cărţi. Dar mereu am citit tot felul de chestii, deci, sunt la fel de inspirat de Dickens, Tolstoi, Elmore Leonard şi alţii.

În prezent citesc mai mult non-ficţiune, dar serialele au devenit din ce în ce mai bune în ultima vreme şi sunt multe surse de inspiraţie acolo. Momentan mă bucur de seriale precum Vikings, Suits sau Black Sails.

Ce urmează pentru tine? La ce mai lucrezi?

Lucrez la o nouă trilogie care are loc la aproape 30 de ani de la _Prima lege_, cu personaje centrale noi. Dar, sunt mulţi prieteni vechi în fundal şi o lume care s-a schimbat considerabil.

Interviu: Naomi Novik despre Aleasa Dragonului şi basmele copilăriei
Agnieszka își iubește satul, pădurile și râul strălucitor, aproape de care pândește însă o prezență malefică. Singurul ajutor poate veni din partea Dragonului, dar prețul lui este unul îngrozitor: o fată pe care să o țină prizonieră zece ani în Turnul său. Agnieszka și ai ei știu că o va alege pe draga ei prietenă, frumoasa, grațioasa și curajoasa Kasia. Și nu o pot salva. Numai că Dragonul va face altă alegere.

Romanul a câştigat trei premii importante în 2016: premiul Nebula pentru cel mai bun roman, premiul Locus pentru cel mai bun roman fantasty şi premiul Mythopoeic. De asemenea, a avut o nominalizare la premiul Hugo pentru cel mai bun roman.

În continuare vă invităm să citiţi un interviu Naomi Novik despre Aleasa Dragonului.

Cum a fost să scrii romanul Aleasa Dragonului faţă de o serie, precum Temeraire

Ce mi-a plăcut când scriam Aleasa Dragonului a fost că mergeam către un final. Cred că finalurile sunt foarte importante. Ar trebui să transforme ce a fost înainte şi să ofere un sfârşit satisfăcător.

Personal, vreau să am finalul unui proiect înainte să îl public. Foarte des, ca scriitor, ajung la finalul unei poveşti şi abia atunci îmi dau seama ce a fost totul. Sunt mulţi scriitori care plănuiesc o carte înainte să o scrie, dar, dacă fac asta, îmi pierd inspiraţia. Îmi place să descopăr totul pe măsură ce scriu.

Aleasa Dragonului se bazează pe multe romane fantasy şi basme pe care le iubeam în copilărie, dar într-o nouă abordare. Te-ai gândit la aceste poveşti în timp ce scriai?

Bineînţeles. Mama mea îmi citea în copilărie basme poloneze. Multe dintre ele se regăsesc în Aleasa Dragonului, alături de câteva basme englezeşti. În multe feluri, este o îmbinare a celor două culturi.

Povestea se petrece undeva în Polonia medievală. Au existat anumite evenimente istorice care au servit ca inspiraţie?

Da. M-am inspirat din legendele fondatoare ale Poloniei. Capitala, Kralia, este bazată pe Cracovia, iar unele personaje sunt inspirate de regi polonezi.

Când am scris seria Temeraire am încercat să ofer un anume realism şi să existe o acurateţe istorică, astfel încât, elementele fantastice, dragonii, să pară organice. Pentru Aleasa Dragonului, am vrut un aer de basm. Am evitat intenţionat să cercetez prea mult sau să ancorez povestea într-un anume timp sau loc pentru că, pentru mine, cartea are loc într-o versiune a Poloniei care exista în mintea mea când aveam 5 ani – un loc imaginat, care nu există, dar era real pentru mine în copilărie. Am încercat să păstrez acea magie – o lume fără contururi clare, exact ca la acuarele.

Unul din elementele frumoase din carte este prietenia dintre Agnieszka şi Kasia. Pare a fi un element central pentru poveste.

Şi chiar asta am intenţionat! Aleasa Dragonului a fost scrisă ca un roman pentru oameni mari, dar are, evident, elemente young adult. Un fir narativ comun în romanele YA este ca protagonista (o fată obişnuită) să se afle în rivalitate cu o fată evident populară şi frumoasă, ceea ce duce mereu la invidie. Dar acela nu este un model de prietenie între fete pe care eu l-am avut vreodată. Invidia între prieteni este reală şi am încercat să păstrez asta în relaţia lor, dar, în cea mai mare parte, invidia este mai puţin importantă ca iubirea, respectul şi puterea pe care le găsesc în prietenii mei.

Am vrut ca relaţia dintre Agnieszka şi Kasia să nu fie una simplă, în care Kasia să fie izolată şi văzută bine doar pentru că e populară. Kasia este populară dintr-un anumit motiv – chiar este minunată, iar Agnieszka chiar o iubeşte. În acelaşi timp, asta nu înseamnă că Agnieszka nu e minunată în felul ei.

Am vrut să mă concentrez şi pe rădăcinile Agnieszkăi. În multe basme există o fată care ajunge izolată, ruptă de familia ei, de prieteni şi de casă. Eroina îşi lasă în urmă propria viaţă, precum o crisalidă, pentru a porni într-o aventură. Nu am vrut acel model. Am vrut ca Agnieszka să îşi păstreze rădăcinile. Aşa că ea luptă pentru asta. Se întoarce într-un fel care nu o diminuează ca erou şi prin care nu renunţă la puterea ei. În felul acesta, dragostea Agnieszkăi pentru Kasia reprezintă şi legătura ei cu familia şi cu vechea viaţă.


Interviu Sarah Porter despre Vassa şi Noaptea

Vassa locuiește împreună cu mama vitregă și surorile vitrege într-un cartier în care magia e la tot pasul. Babs, proprietarul magazinului din partea locului, are obiceiul de a-i decapita pe hoți și uneori chiar și pe clienții nevinovați. Așa că, atunci când trebuie să iasă la miezul nopții să cumpere becuri, se prea poate să fie o misiune suicidară. Noroc că are un sprijin: o păpușă de lemn, ascunsă într-un buzunar. Cu ajutorul ei, poate că va alunga blestemul… Inspirat de povestea rusească Vasilisa cea Frumoasă, romanul scris de Sarah Porter desenează un Brooklyn magic, în care obiectele au suflet și întâmplările se țin lanț zi și noapte.

Vă invităm să citiţi un interviu autoarea despre ce a inspirat-o să scrie Vassa şi Noaptea şi despre personajele fantastice din carte.

Ce te-a inspirat să scrii o repovestire a basmului rusesc Vasilisa cea Frumoasă?

Am crescut cu basmele ruseşti! Familia mea avea o foarte frumoasă şi foarte veche carte, Russian Wonder Tales, de Pace Wheeler, din 1911 şi citeam seara poveşti din ea. Vasilisa a fost una din preferatele mele. Să scriu Vassa şi Noaptea a fost un fel de omagiu adus copilăriei mele şi poveştilor care mi-au format imaginaţia.

În ce fel de asemeni cu personajul principal, Vassa?

O ador pe Vassa, dar nu cred că semănăm prea mult. E amuzant felul în care un personaj capătă propria viaţă şî poţi simţi prezenţa cuiva care nu este deloc ca tine, dar pentru care eşti un canal pentru tot ce zic! Am fost foarte timidă ca adolescentă; Vassa este mai distantă, dar nu este timidă şi nu se teme să ia cuvântul. Poate uneori văd lucruri sarcastic, aşa cum o face şi Vassa şi am avut o copilărie haotică, dar într-un mod diferit de al ei. Am fost depresivă în adolescenţă, deci avem asta în comun, cel puţin la începutul cărtii. Şi poate că tind să fac lucruri nebuneşti, la fel ca ea. Cam la atât mă pot gândi.

Babs Yagg pare a fi o femeie interesantă. Cum ai descrie-o?

Nu o întâlneşti pe Babs pe stradă şi dacă o faci, ar fi bine să te dai la o parte până nu te vede. Pare a fi o bătrânică drăguţă, cu rochiile de pânză vărgată şi părul înmănuncheat, dar de fapt ea are un magazin pe picioare de găină, e mult mai puternică decât pare şi controlează o pereche de mâini malefice care s-ar putea să îţi taie capul la cea mai mică provocare. Oh, şi există posibilitatea ca ea să aibă legătură cu felul ciudat în care pare că nopţile sunt mai lungi. Serios, Babs e cineva de care vrei să stai departe. E iute la vorbă, totuşi.

Dacă ai putea oferi un sfat pentru fiecare dintre personajele principale, care ar fi?

Pentru Vassa: Oh, dragă, totul va fi mai bine! Fii curajoasă şi continuă ceea ce faci. Eşti iubită mai mult decât crezi.

Pentru Noapte: Aminteşte-ţi propria frumuseţe, miliardele de constelaţii, extazul unei minţi făcute din stele. Serios, de ce te-ai preface că eşti om?

Pentru Babs: Te-ai pierdut când ţi-ai trădat cea mai bună prietenă, pe Bea. Dar Vassa are dreptate; nu e prea târziu să te izbăveşti. Nu lăsa această şansă să îţi scape!

Pentru Erg: Nici nu o să încerc. Nu o să mă asculte.

Pentru Chelsea: Nu ai nevoie de sfaturile mele. Eu ar trebui să primesc sfaturi de la tine!
