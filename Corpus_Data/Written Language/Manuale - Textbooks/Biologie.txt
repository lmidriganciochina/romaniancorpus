cu ochiul liber – o sămânță încolțită (de fasole, de grâu sau de porumb), o insectă (o furnică, un gândac sau un fluture) şi o ciupercă. Discutați despre aspectele pe care le vedeți (formă, culoare, dimensiune) şi notați-le în caiete.
cu lupa – aceleaşi materiale observate anterior. Ce vedeți acum? Discutați despre aspectele diferite pe care le-ați observat şi notați-le în caiete.
cu microscopul – preparate realizate de către profesor (vârful unei rădăcini, ochi sau antene de insecte). Precizați ce detalii ați putut remarca în plus, comparativ cu observațiile anterioare.
Primul „microscop“ a fost realizat de italianul Galileo Galilei în 1624, instrument pe care l-a numit „micul ochi“.
Primele observații ale unor structuri vii datează din 1644. În lucrarea Micrografia, naturalistul englez Robert Hooke a descris ochiul unei muşte şi scoarța stejarului de plută, introducând pentru prima dată termenul de celulă.
Omul de ştiință olandez Anton van Leeuwenhoek, considerat „părintele microscopiei“, a perfectat ansamblul de lentile al microscopului său, reuşind să observe o imagine cu celule din sânge mărite de 300 de ori.

Lumea vie poate fi observată în două moduri: macroscopic şi microscopic.
Observarea este macroscopică atunci când detalii ale elementelor naturale pot fi observate cu ochiul liber sau cu lupa.
Observarea este microscopică atunci când detalii ale elementelor naturale nu pot fi observate cu ochiul liber sau cu lupa, ci doar cu microscopul. Astfel s-a reuşit, de exemplu, observarea şi studierea celulelor.
Toate viețuitoarele, de la cele mai simple la cele mai complexe, sunt alcătuite din una sau mai multe celule.
Pentru a calcula ordinul de mărire a unui preparat microscopic se înmulțește puterea de mărire a obiectivului cu puterea de mărire a ocularelor utilizate pentru observarea preparatului. Astfel, dacă pentru observarea unui preparat ați folosit un obiectiv cu putere de mărire de 20x şi un ocular cu putere de mărire 2x, ordinul total de mărire a preparatului este 40x. Bunica spune că, pentru a înmulți plante precum urzicuța, iedera şi planta-telegraf, se pune aspirină în apa în care sunt ținute după ce sunt tăiate. Astfel, acestea cresc şi formează mai repede rădăcini.“
Am putea verifica printr-un experiment dacă această afirmație este adevărată? În ce mod?

„Andrei este supărat pentru că îi mor peştii din acvariu. A decis să crească temperatura apei, apoi a pus mai multă hrană la dispoziția peştilor. Însă peştii mor în continuare. Andrei spune că acest lucru nu se întâmplă din cauza temperaturii apei sau a cantității de hrană.“
Oamenii de ştiință utilizează metoda științifică pentru a rezolva probleme. Ei pornesc de la anumite idei sau presupuneri, formulează ipoteze şi, prin intermediul experimentelor, demonstrează dacă acestea sunt sau nu adevărate. O ipoteză confirmată devine o teorie științifică.
La sfârşitul experimentului, nu aruncați semințele încolțite. Plantați-le în sol, într-un ghiveci sau într-o jardinieră şi îngrijiți plantele care vor creşte, obținând propriile voastre semințe.
O teorie ştiințifică reprezintă cea mai bună explica ție pe care ştiința o poate oferi unei probleme. Teoriile ştiințifice ne ajută să în țelegem natura, să cunoaştem nevoile organismelor şi să anticipăm unele evenimente (de exemplu, modul în care se vor dezvolta plantele în anumite condiții).
„Pentru peştii de apartament, acvariul e spațiul lor vital [...]. Unii peşti trăiesc în acvarii de lux, cu instalații sofisticate pentru oxigenarea şi purificarea apei, cu surse de lumină artificială şi grădini subacvatice. Sunt hrăniți cu mâncare specială, vitaminizată şi diversificată. [...] Mutat dintr-un acvariu luxos într-un banal borcan de murături, fără nicio amenajare, obligat să înoate în apa de la robinet, plină de clor, hrănit doar cu purici-de-apă uscați, peştele descoperă că trăieşte într-o lume ostilă, cu apă poluată pe care nimeni nu o filtrează.“
Studiul naturii presupune analiza minuțioasă a unei locații, investigarea componentelor vii şi nevii în egală măsură, identificarea unor metode de a descoperi şi ceea ce nu se vede la un prim contact. Trăsături prețioase pentru un naturalist sunt: răbdarea (de a aştepta să apară vietățile ascunse sau de a număra asiduu), tenacitatea (de a reveni iar şi iar, pentru a surprinde modificări în mediul studiat), spiritul de observație şi capacitatea de a integra observația atentă în contextul general al existenței noastre.
În balta sau în râul aflat în drumul vostru spre casă, în lacul din parcul oraşului, în balta sau în râul în care ați pescuit ori ați fost la scăldat, ați observat adesea vietăți. Ce organisme trăiesc în apă şi în jurul acesteia? Ce anume contribuie la existența acelei bălți sau a acelui râu?
În lacuri şi râuri sunt prezente plante, animale şi microorganisme. Viețuitoarele acvatice s-au adaptat pentru a ocupa zone clar definite, pe marginea apei sau la diferite adâncimi ale acesteia. La suprafața apei, unde luminozitatea este mai mare, se întâlnesc plante, alge, purici de apă, insecte, organisme microscopice. Animalele mai mari, precum peştii, trăiesc în zona mediană a apei, iar altele (viermii, racii) în zona de fund, printre pietre şi sedimente*. Amfibienii (broaştele, tritonii) trăiesc și pe uscat, dar se hrănesc şi se înmulțesc în apă. Multe păsări își fac cuiburile în vegetația de pe mal, dar se hrănesc în apă.
Proprietățile apei influențează diversitatea organismelor prezente. Apele calcaroase sunt favorabile animalelor cu cochilie şi carapace, care folosesc calciul pentru a-şi construi învelişurile, apele oxigenate sunt populate de peşti prădători activi (păstrăvul), iar apele sărate au o faună* mai redusă, fiind prezente unele crustacee, insecte, microorganisme.

De curând am explorat împreună pe teren mediile naturale din apropierea școlii – malul unui lac sau al unui râu, o pajiște, un parc sau liziera unei păduri – și am observat că mediul le oferă organismelor tot ceea ce este necesar pentru a trăi.
Fiecare tip de organism are un set de nevoi specifice. De exemplu, ne putem da seama că nevoile unei bufnițe sunt diferite de cele ale broaștelor de baltă sau de nevoile unui copac. Totuși, în ciuda acestor diferențe, toate organismele vii au câteva nevoi comune.
Observați cu atenție imaginile de mai sus. Stabiliți care sunt necesitățile comune tuturor organismelor, pe baza observațiilor voastre de până acum.
Dacă v-ar întreba cineva unde trăiți, ce ați răspunde? Probabil că răspunsul ar depinde de locul în care vă aflați. De exemplu, dacă discutați în tabără cu un copil din alt județ, veți indica numele județului vostru; dacă sunteți acasă, veți indica locul vostru din casă, camera proprie etc. Prin comparație, ce înțelegeți prin mediul de viață al unui organism?
Dacă dorim să înțelegem cu adevărat viața unui organism, trebuie să studiem locul în care trăiește, adică habitatul său, și să aflăm de ce trăiește în acel loc, observând care sunt necesitățile sale de viață. De exemplu, vârfurile arborilor unei păduri de pini reprezintă habitatul mătăsarului; apa puțin adâncă, rece și repede a unui pârâu de munte este habitatul păstrăvului; o buturugă putredă este habitatul ideal pentru diferite specii* de insecte, ciuperci, microorganisme; o omidă își poate petrece întreaga viață pe cele câteva frunze pe care le devorează.
Habitatul este locul care oferă organismului hrană, adăpost, temperatură potrivită și, în general, toate condițiile de viață necesare speciei.
Ciocănitoarele, căprioarele, jderii trăiesc în pădure, dar nu vom căuta prezența lor în același spațiu sau loc. Rechinii, crabii și viermii de nisip trăiesc în ocean, însă ocupă spații diferite ale acestui mediu. Locul specific din mediu în care un anumit tip de organism trăiește reprezintă microhabitatul său.
Ecologia studiază „casele“ viețuitoarelor: de la cuibul unei păsări până la întregul Pământ, care este casa tuturor organismelor. Dintre toate viețuitoarele, oamenii au devenit cei mai abili în a transforma mediul pentru a-și satisface nevoile de viață. Astfel, oamenii, de la masaii* din Africa până la inuiții* din zona arctică, construiesc case și habitate (sate, orașe) care să le permită să trăiască (locuiască) în aproape orice mediu. Dar construindu-și „casele“ (habitatele moderne), aceștia modifică adesea casele și viața altor organisme.
Ecologia este știința care se ocupă cu studiul interacțiunii dintre organisme și al interacțiunii dintre acestea și mediul lor de viață.
Mediile de viață se întind de la ținuturile înghețate ale Antarcticii până în inima pădurilor amazoniene, foarte calde și umede. Diferențele de temperatură, umiditate, precum și ale reliefului geografic creează o mare diversitate de medii pe Pământ. Viața s-a adaptat aproape pretutindeni.
Diferite teritorii de pe Pământ care prezintă condiții climatice și comunități de organisme asemănătoare reprezintă un biom. Pe harta de mai jos se observă că un biom poate acoperi părți ale unor continente diferite și este format din toate ecosistemele de pe
Pământ caracterizate prin factori ai climei similari și biocenoze asemănătoare.
De exemplu, se poate observa prezența mai multor regiuni de deșert pe Terra. Pretutindeni însă deșertul este caracterizat de un climat extrem de uscat (arid) și este populat de viețuitoare asemănătoare prin capacitățile lor de a rezista acestor condiții extreme. Deșertul reprezintă un biom.
Distingem la nivelul biosferei atât biomuri terestre, cât și biomuri acvatice. În mediul terestru, dezvoltarea ecosistemelor depinde de temperaturile medii și de cantitatea de precipitații dintr-un teritoriu dat. În mediul acvatic, ecosistemele se diferențiază în funcție de salinitate, nutrienți*, adâncimea apei și distanța față de țărm. Ecosistemele acvatice pot fi un lac, un râu, o mlaștină, o zonă de coastă, o mare, un ocean etc.
Oceanele și mările lumii sunt interconectate, formând o imensă întindere de apă: oceanul planetar. Acesta poate fi considerat un uriaș biom, având o diversitate de ecosisteme și habitate: estuare și delte, mlaștini sărate, recife de corali, regiuni de coastă, apele de larg ale mărilor și oceanelor.
Peştele Gambusia (mosquito fish, originar din America de Nord) este un peşte mic care trăieşte în lacuri şi în bălți şi care se hrăneşte cu larvele țânțarilor ce pot transmite malaria. Se înmulțeşte foarte repede; la 4 – 6 săptămâni o femelă poate să producă 60 – 120 de pui. Gambusia a fost introdus în unele ape stătătoare din multe țări ale lumii în încercarea de a reduce răspândirea malariei.
Gândeşte-te la un lac în care larvele de țânțari se hrănesc cu plante mici şi alge care plutesc în apă (fitoplancton). Pe fundul acestei ape stătătoare cresc plante mai mari care reprezintă hrana țestoaselor erbivore. Pentru creşterea şi dezvoltarea lor, aceste plante acvatice au nevoie de lumina soarelui de la suprafață. Ce crezi că s-ar întâmpla cu țestoasele dacă în acest mediu acvatic sunt aduşi peşti Gambusia? Explică răspunsul.
Daria şi Marius consideră că, pentru a produce o bună încolțire (germinație) a semințelor, acestea au nevoie de apă şi de o temperatură potrivită. Fiecare a primit acelaşi număr de semințe de mazăre. Semințele au fost aşezate la aceeaşi adâncime, în acelaşi tip de pământ (sol), în vase identice şi în aceleaşi condiții de lumină. După 5 zile, Marius a tras concluzia: „Experimentul meu demonstrează că semințele de mazăre au nevoie de apă pentru a germina.“ Însă Daria nu este de acord cu Marius: „Experimentul tău nu a demonstrat nimic.“
Mamiferele sunt animale vertebrate. Majoritatea dau naștere la pui, care sunt hrăniți cu lapte secretat de glandele mamare ale mamei (femelei). Aceste glande devin active după nașterea puilor. Și omul este un mamifer.
Răspândirea mamiferelor în toate mediile de viață se datorează capacității lor de a-și menține temperatura corpului constantă (asemenea păsărilor). Indiferent de mediul la care s-au adaptat, respirația se face prin organe specializate numite plămâni.
Mamiferele au corpul acoperit cu păr. Deși poate avea diferite aspecte (mustăți, țepi, ghimpi), forma cea mai obișnuită a învelișului corpului este blana, alcătuită dintr-un strat izolator de puf și un strat de protecție. Acest strat dă culoarea blănii, care variază în funcție de habitat și uneori de anotimp, având și rol în camuflaj* (la vulpe, la iepure etc.).

Rabia (turbarea) este o boală produsă de un virus* care afectează creierul. Animalele domestice sau sălbatice infectate cu acest virus pot răspândi boala prin intermediul salivei, prin mușcătură. În majoritatea cazurilor, virusul este depistat la animale sălbatice, cum sunt liliecii, dihorii, lupii, vulpile. Mușcătura accidentală a unui animal (domestic sau sălbatic) trebuie prezentată imediat medicului, iar în cazul suspiciunii de rabie se administrează vaccin antirabic. Citiți textul de mai jos și observați imaginea. Discutați în perechi sau cu profesorul și descrieți mediul de viață al vulpii, modul ei de înmulțire și de hrănire.
Răspândită pe toate continentele, vulpea s-a adaptat atât la climatul, cât și la resursele de hrană din diferite habitate, fiind întâlnită din tundra* arctică până în vecinătatea marilor orașe. Își face adăpost în pământ, pe sub trunchiuri de arbori căzuți, în fisurile stâncilor sau chiar sub gospodării izolate ori abandonate. Puii se nasc, de obicei, primăvara și sunt hrăniți cu lapte, timp de 6 – 12 săptămâni. Ambii părinți îngrijesc puii și-i hrănesc și după înțărcare (oprirea alăptării).
Vulpea este activă și ziua, și noaptea. Vânează în special iepuri, șoareci de câmp, păsări. Prada este apucată de gât și dusă într-un loc ferit sau la vizuină. Dacă vânatul nu este suficient, vulpea se hrănește și cu cărăbuși, broaște, viermi, ouă, fructe și, uneori, chiar leșuri*. Nu este un animal agresiv, dar este un animal sălbatic, cu instincte* puternice de supraviețuire și nu trebuie să îi deranjăm teritoriul.
Mamiferele prezintă variate adaptări la modul de hrănire și tipul de hrană, observabile în dezvoltarea anumitor organe de simț (mustăți și nas tactil, capacitate mare de a detecta mirosuri, auz fin) și în aspectul dentiției, cu funcții diferite la carnivore (lupul, pisica), erbivore (căprioara, hipopotamul), insectivore (liliacul, cârtița, ariciul), rozătoare (hârciogul, veverița), omnivore (porcul, omul).
Unele mamifere trăiesc în grupuri, alcătuind societăți complexe: familii (maimuțele), grupuri de familii (suricatele, elefanții), haite (hienele, lupii), turme (mistreții, erbivorele mari).
Păsările sunt animale terestre adaptate la zbor.
Corpul păsărilor are formă aerodinamică și este acoperit cu pene, fulgi și puf. Membrele anterioare, aripile, sunt adaptate pentru deplasarea în mediul aerian specifică păsărilor: zborul.
O altă adaptare specifică la acest mod de locomoție este scheletul osos, alcătuit din oase ușoare ce conțin aer (pneumatice), reducând greutatea corpului. Scheletul este conectat cu plămânii prin intermediul sacilor aerieni. Aceștia asigură o rezervă de aer în plus în timpul zborului.
Lumea păsărilor este foarte diversă și uimitoare prin modul în care fiecare specie este pregătită să se hrănească, să se înmulțească ori să se deplaseze optim în mediul său de viață. Păsările au cucerit mediul aerian, fiind capabile de zbor. Corpul lor este învelit cu un penaj impermeabil, călduros și ușor. Forma ciocului este adaptată modului de hrănire: cu insecte, semințe, nectar, animale. Picioarele sunt acoperite cu piele solzoasă și sunt prevăzute cu degete și gheare. Păsările sunt adaptate pentru deplasare prin înot (rața), mers pe sol (struțul) sau prin apă și pe teren mlăștinos (barza), dar și pentru diferite moduri de căutare a hranei: agățat și prins (bufnița), scurmat (găina). Păsările se înmulțesc prin ouă, pe care le clocesc. Temperatura corpului păsărilor este constantă, de 42˚C. Multe specii migrează în anotimpurile reci către regiuni mai calde. Vertebrate. Prezintă schelet intern format din oase, incluzând coloana vertebrală, ceea ce permite corpului să se dezvolte și să atingă dimensiuni mari. Nevertebrate. Prezintă schelet extern (de exemplu, carapace) care limitează creșterea în dimensiune. Nevertebratele sunt animale care nu au coloană vertebrală. Cele mai multe sunt de mici dimensiuni, fapt ce le face greu de observat, însă impresionează prin răspândirea lor în toate habitatele și prin diversitate, reprezentând peste 95% din totalul speciilor de animale.
Scheletul extern este o caracteristică foarte răspândită a nevertebratelor, uimind prin formele și culorile neașteptate, spectaculoase. Acesta s-a dezvoltat în special pentru protecție (cochilia calcaroasă a melcilor, carapacea racilor, a creveților, carapacea cu țepi mobili a aricilor de mare, scheletul coralilor), dar și pentru a menține forma corpului (învelișul rigid din chitină al corpului insectelor, asemănător cu plasticul). Odată formate, scheletele externe nu mai cresc. Unele sunt lăsate să cadă și înlocuite odată cu dezvoltarea animalului (prin năpârlire, la racul de râu) în timp ce altele cresc odată cu „proprietarul“ (valvele scoicilor). Uneori, scheletul extern este format din mai multe plăci articulate care îi dau flexibilitate (miriapodul-minge).
Dafniile (puricii de apă) suntcrustacee foarte mici (0,2 – 6 mm), având corpul cuprins într-o carapace transparentă, ochi compuși și antene ramificate, ca niște vâsle. Sunt animale planctonice (înoată la întâmplare în masa apei), în apele stătătoare dulci sau sărate. Înoată cu ajutorul antenelor ca și cum ar sări; de aici și numele popular de purici de baltă. Aceste crustacee minuscule trec primăvara printr-o explozie de populație, fiind o sursă importantă de hrană pentru pești. Uscate, se comercializează pentru hrănirea peștilor de acvariu. Insectele fac parte din grupul artropodelor, având drept trăsături caracteristice cele 6 picioare articulate (3 perechi, simetrice) și scheletul extern chitinos.
Corpul prezintă trei segmente. Capul susține aparatul bucal și organele de simț: ochi simpli, ochi compuși și antene. Aparatul bucal este adaptat modului de hrănire: gândacii au fălci pentru tăiere și mestecare, muștele au o trompă cu care absorb lichidele, țânțarii folosesc aparatul bucal pentru a înțepa pielea altor animale cu scopul de a se hrăni cu sângele acestora, albinele sug și ling nectarul florilor. Ochii compuși ai insectelor sunt formați din sute de unități sensibile la lumină, iar antenele au rol tactil și de miros.
Numeroase insecte au aripi, fixate de torace. Insectele sunt singurele artropode capabile de zbor. Zborul le-a permis să cucerească cele mai diverse habitate. Majoritatea insectelor trăiesc pe uscat sau în aer, dar există și insecte acvatice, în apele dulci. Respirația are loc prin trahei (un sistem de tuburi) deschise la exterior prin orificii situate la nivelul abdomenului.
Se înmulțesc prin ouă, iar în procesul de dezvoltare majoritatea insectelor trec prin metamorfoză completă: ou, larvă, pupă, adult. Organizarea în colonii a nevertebratelor atinge cea mai mare dezvoltare la insectele sociale: furnici, termite, albine, viespi. În aceste familii, indivizii se bazează unii pe alții pentru a supraviețui.
Furnicile se găsesc pretutindeni și au un rol foarte important în ecosistemele terestre. În unele ecosisteme afânează mai mult pământul decât râmele, contribuind la reciclarea substanțelor nutritive și la răspândirea semințelor.
Furnicile sunt insecte sociale, asemenea termitelor, albinelor, viespilor. Trăiesc în colonii, pornind de la câțiva indivizi care își construiesc un adăpost minuscul, până la sute de milioane care locuiesc în „construcții“ ce ating 6 m sub pământ. Generațiile se suprapun, iar adulții îngrijesc progenitura.

Într-o colonie există clase sau caste de furnici, fiecare având sarcini precise:
1.	lucrătoare – sunt femele sterile, fără aripi; muncesc în colonie și, la unele specii, pot avea cap și fălci foarte bine adaptate la mărunțirea semințelor, blocarea intrărilor în mușuroi, dezmembrarea inamicilor. Ele procură și transportă hrana și apără mușuroiul.
2.	regine și masculi – de regulă au aripi și formează roiuri de împerechere în anumite perioade ale anului. După împerechere, masculii mor.
Regina este cel mai mare individ al coloniei și se dezvoltă dintr-o larvă care a fost hrănită mai mult decât restul larvelor. Inițial, reginele au aripi și zboară pentru a participa la împerechere și a forma o nouă familie. Își pierd aripile după prima împerechere și vor depune toate ouăle dintr-o colonie care, la unele specii, pot ajunge la câteva milioane.
Unele furnici sunt erbivore (strâng semințe), altele se hrănesc cu ciuperci. Sunt și specii carnivore sau omnivore, în timp ce altele se bazează pe secreția dulce produsă de insectele consumatoare de sevă (afidele).
În caz de pericol, în poziția de apărare fălcile sunt larg deschise, abdomenul îndoit și îndreptat înainte. Din această poziție, atacatorul poate fi împroșcat cu acid formic.
Pregătirea spațiului. Se folosesc două vase (1). Vasul mai mic se lipește cu un material adeziv (de exemplu, plastilină) în interiorul vasului mai mare, astfel încât între cele două vase să se delimiteze un spațiu aproximativ egal de jur împrejur (2). În acest spațiu vor locui pentru două săptămâni invitații clasei: furnicile.
Pregătirea substratului. Utilizarea unui amestec de pământ și nisip previne formarea unui substrat foarte compact, care nu este pe placul furnicilor. Într-un substrat aerisit, furnicile construiesc sistemul de galerii mai ușor (3 – 4).
Pregătirea aerisirii și protecției față de soare.Pentru ca aerul să pătrundă în borcan și să circule în fermă, capacul borcanului mare va fi perforat cu câteva găuri. Alternativ, se poate acoperi vasul cu o pânză suficient de deasă pentru a nu permite furnicilor să iasă (5). Aceasta se fixează cu o garnitură de cauciuc în jurul gâtului borcanului (6).
Pentru ca furnicile să fie protejate de lumina zilei, ferma va fi ascunsă sub un manșon opac. Pentru aceasta, un dreptunghi de hârtie opacă va fi tăiat cu dimensiuni care trebuie să fie cu puțin peste circumferința borcanului mai mare și o înălțime aproximativ egală cu cea a borcanului din interior 
Ferma se populează cu furnici introduse cu grijă, astfel încât să nu fie rănite în timpul manipulării. Furnicile și ouăle, împreună cu materialul din mușuroi, sunt introduse în recipientele pregătite. Se acoperă imediat! Aflați cum să colectați furnicile din natură accesând manualul digital.
Asigurarea umidității. Furnicile din soluri foarte uscate au cerințe scăzute de umiditate față de cele din soluri normale, de grădină, care au nevoie de sol umed continuu. Solul nu trebuie să se usuce complet și nici să fie udat prea mult!
Hrănirea. Furnicile sunt hrănite de cel puțin 1 – 2 ori pe săptămână. Plasați hrana la suprafața substratului, așezând-o pe un pat de paie sau frunze. La 2 – 3 zile, dar de preferință înainte de fiecare hrănire, reziduul vechi trebuie îndepărtat pentru a evita instalarea mucegaiului. Animalele adulte au nevoie de mai multe substanțe dulci. Furnicile adoră bucăți mici de fructe dulci (bucăți de fructe suculente – mere, struguri, căpșuni). În cazul creșterii puietului este nevoie de hrană bogată în proteine. În acest scop, adăugați bucăți mici de brânză, carne și cadavre de insecte (muște, țânțari, lăcuste). Țineți cont de faptul că, speciilor mai mici, cum ar fi furnica neagră (Lasius niger), le este greu să taie exoscheletul tare al insectelor. De aceea, mărunțiți corpului insectelor înainte de a le introduce în meniu.
După maxim două săptămâni de la construire, ferma de furnici este redată locului de unde acestea au fost recoltate pentru a reîntregi colonia. Dacă se păstrează mai mult de două săptămâni, riscăm să determinăm schimbarea mirosului caracteristic, cu consecințe nefaste asupra furnicilor invitate în clasă. Readucerea furnicilor în natură se va face exact la locul de unde au fost luate.
Păstrăvul este întâlnit în apele reci și repezi de la munte, ocazional în lacurile montane. Este un înotător foarte bun și poate face salturi acrobatice peste cascade. Corpul alungit, comprimat lateral, acoperit cu solzi, prezintă înotătoare perechi și neperechi. De-a lungul corpului, în zona mediană, se poate observa linia laterală (organ de simț pentru vibrații și curenți). Capul este lipsit de solzi, prezintă două căpăcele osoase situate lateral (opercule), doi ochi poziționați de o parte și de alta, două nări, o gură prevăzută cu dinți ascuțiți. Coloritul variază în funcție de vârstă, sex, anotimp, dar și de luminozitatea și de temperatura apei. Ziua stă ascuns, iar noaptea vânează viermi, insecte acvatice sau aeriene, broaște, peștișori, crustacee. Pentru înmulțire, urcă spre izvoare în perioada octombrie – decembrie. Femela sapă gropi pe fundul pâraielor, în care depune ouăle numite icre (1 000 – 1 500 de icre/kg de pește), pe care masculul le stropește cu lapți. Ouăle sunt apoi acoperite cu prundiș, eclozarea având loc primăvara. După depunerea ouălor, adulții revin pe cursul râurilor.
Păstrăvul folosit în consumul alimentar provine cel mai adesea din crescătorii piscicole. Are carnea dulce și puține oase în afara coloanei vertebrale și a coastelor.
Peștii se deplasează în apă prin înot, facilitat de forma hidrodinamică a corpului (turtit lateral), de așezarea solzilor care îl acoperă, de lichidul mucos și alunecos (mucus) produs de glandele din piele, de mușchii puternici și de înotătoare. Menținerea la un anumit nivel în apă, respectiv urcarea și coborârea, se realizează cu ajutorul vezicii înotătoare care conține gaz. Respirația se realizează prin organe specializate numite branhii, așezate de o parte și de alta a capului și acoperite de căpăcele osoase numite opercule. La majoritatea peștilor, apa intră prin gură, se separă în două direcții, iar după ce scaldă branhiile, iese la nivelul operculelor. Branhiile sunt puternic irigate cu vase de sânge, astfel încât oxigenul din apă trece direct în sângeFactorii abiotici (temperatura apei, luminozitatea, curenții de apă, salinitatea), dar și factorii biotici (resursele de hrană) din mediile acvatice sunt foarte diferiți, determinând adaptări specifice din partea viețuitoarelor care trăiesc în aceste ecosisteme. Astfel, lumea peștilor, care cuprinde în jur de 25 000 de specii, este de o diversitate impresionantă. Broaștele sunt amfibieni, adică animale care, în stadiul adult, trăiesc în ambele medii: terestru și acvatic. Amfibienii sunt vertebrate cu temperatura corpului variabilă și depind în mare măsură de mediul acvatic pentru înmulțire. Se înmulțesc prin ouă depuse în apă, din care se dezvoltă inițial larve acvatice ce respiră prin branhii. Prin metamorfoză, acestea devin adulți care respiră prin organe specializate numite plămâni. Toți amfibienii respiră și prin piele, care este permeabilă la apă, foarte subțire și bogat vascularizată, astfel încât oxigenul din apă trece direct în sânge. Respirația prin piele este condiționată de umiditatea pielii. Numeroase glande din piele secretă mucus cu rolul de a menține pielea umedă. Peste 4 000 de specii, reprezentând 40% din totalul speciilor de păsări, zboară sute și mii de kilometri pentru a ajunge în habitate în care condițiile ecologice sunt cele mai prielnice pentru hrănire, înmulțire și creșterea puilor. Frigul și lipsa hranei din timpul iernii sunt factorii principali care determină păsările să plece spre regiuni mai calde. Momentul începerii migrației unei păsări este dictat de hormoni eliberați de glandele din corpul său. Activitatea glandelor este la rândul ei influențată de factori de mediu, precum scurtarea duratei zilelor. Dacă ar pleca prea devreme, păsările nu ar avea timp să acumuleze suficiente resurse energetice pentru a rezista unei călătorii atât de lungi și de obositoare. Dacă ar pleca prea târziu, ar risca să fie surprinse de vremea nefavorabilă pe drum. Modul în care păsările navighează este impresionant. Călătoriile lor sunt lungi, din Europa până în Africa sau din Canada și nordul Statelor Unite până în zonele calde din California și Mexic, unde iernează. O combinație de factori multipli concură la recunoașterea rutei și la menținerea direcției pe parcursul migrației. Păsările se ghidează după poziția soarelui, a stelelor și a lunii, pot calcula înălțimea soarelui la amiază diferențiind zonele nordice, unde poziția soarelui e mai joasă, de cele sudice; pot calcula cât timp îi ia soarelui să traverseze cerul la diferite latitudini și în diferite momente ale anului, văd soarele și prin nori, învață de la părinți sau de la alte păsări rutele migrației, își urmează instinctul (de exemplu, puiul de cuc nu-și cunoaște niciodată părinții), au văzul dezvoltat și memorează repere din drumul lor (munți, zone oceanice de coastă, insule, chiar și drumuri și clădiri), percep câmpul magnetic al pământului datorită prezenței la nivelul capului a unor granule de minerale magnetice numite magnetite (care există și la om), percep ultrasunete precum cele produse de vânturile și valurile care se lovesc de coaste, astfel că simt prezența uscatului înainte de a-l vedea. Pe parcursul migrației, păsările întâlnesc numeroase pericole: furtuni, prădători, epuizare, înfometare, munți înalți, clădiri înalte, platforme petroliere, faruri neiluminate, distrugerea habitatelor de odihnă. Multe insecte supraviețuiesc la temperaturi scăzute devenind inactive. Există și excepții: insecte înaripate mai mari pot migra pe distanțe impresionante pentru a evita frigul iernii.
În fiecare an, fluturii-monarh (Danaus plexippus) călătoresc în grupuri uriașe de milioane de indivizi până la 4 000 de km, din Canada până în vestul Statelor Unite (California) sau în Mexic, pentru a ierna în zone mai calde.
Guppy (Poecilia reticulata) – peștele-curcubeu – este un pește de acvariu foarte popular, dar care trăiește și sălbatic, în apele dulci. Hrana preferată în natură o constituie larvele de insecte, de aceea peștele a fost introdus în ape ca „agent de control“ al înmulțirii țânțarilor. Varietățile de acvariu au coloritul foarte intens, decorativ. Guppy mascul are culori variate, dispuse în modele de tip rețea (reticulat), cu dungi și benzi negre sau este pătat cu roșu, albastru, portocaliu, verde, galben. Femelele au culori mai estompate. Dar ceea ce îl face remarcat este însă viviparitatea: femelele, foarte fertile, pot să producă în condiții bune până la 100 de pui la o „naștere“. În cazul peștilor vivipari, puii se dezvoltă tot din ouă, dar atât fertilizarea ouălor, cât și eclozarea se petrec intern (în corpul femelei). Astfel se explică „nașterea“ puilor vii. Femelele vivipare investesc o cantitate mare de energie cu sarcina și hrănirea puilor, dar, în comparație cu peștii cu fertilizare externă (în apă), puii lor sunt mai dezvoltați și au șanse mai mari de supraviețuire. Căluții-de-mare  (Hippocampus gutulatus) sunt pești cu un aspect cel puțin neobișnuit: cu gura în formă de pipetă, capul asemănător cu al calului și corpul acoperit de o platoșă osoasă. Se hrănesc cu zooplancton și înoată vertical, propulsați de înotătoare minuscule. Trăiesc printre alge și ierburi de mare, de care se ancorează cu coada prehensilă (care se încolăcește). Căluții-de-mare au un comportament reproductiv original: femela depune ouăle (icrele) în punga incubatoare deschisă la baza cozii masculului (unde acestea sunt fertilizate). Masculul sigilează punga și poartă ouăle până la ecloziune când acestea devin puiet. Dar mai întâi dansează: într-un ritual de împerechere care poate dura și mai multe zile, cuplul de căluți-de-mare înoată la unison, ore întregi, uneori stând bot în bot, având cozile împletite. După 2 – 6 săptămâni, masculul elimină progenitura, sute de pui odată, însă doar o parte vor supraviețui, fiind vânați de alte animale. Căluții-de-mare sunt capturați excesiv și de om, se vând ca rarități, suveniruri, leacuri în medicina tradițională din Asia. Prin urmare, este bine că se reproduc cu atâta zel. Unii căluți de mare masculi pot „da naștere“ la un grup de pui dimineața și să devină gestanți din nou până la căderea serii. La marginea unei păduri dese de brad se rătăcise un castan care își înfipsese rădăcinile aici, unde soarele bătea mai tare și ploaia îi spăla mai ușor crengile și frunzele. Deși era tânăr, avea o coroană destul de frumoasă și bogată, încât umbra lui plăcută îmbia la odihnă pe oricare trecător ce rătăcea cumva pe acolo. Tatăl lui, castanul cel bătrân, îi povestise [...] că se făcuse așa frumos, mare și puternic dintr-o castană mică îngropată în pământ, că florile de castan sunt roz-albe, că stau în sus, întocmai ca lumânările de la pomul de iarnă, și sunt vizitate adesea de albine, [...] că din flori ies castane [...] îmbrăcate în rochițe verzi cu o sumedenie de ace înfipte pe toate părțile Plantele sunt organisme care conțin clorofilă, fiind capabile de fotosinteză, proces în care utilizează lumina (energia solară) pentru a converti dioxidul de carbon din aer și apa cu sărurile minerale din sol în hrană. În fotosinteză plantele elimină oxigen, gaz care permite respirația viețuitoarelor de pe planetă. Plantele prezintă rădăcini care fixează planta în sol și absorb apa și sărurile minerale, tulpină pentru transportul substanțelor și susținerea ramurilor și a organelor de înmulțire: flori, fructe și semințe. Florile atrag insectele care realizează polenizarea, fructele adăpostesc și protejează semințele, iar acestea din urmă dau naștere unei noi plante. Plantele sunt producătorii primari ai planetei, fiindcă, spre deosebire de animale, nu se hrănesc pe seama altor viețuitoare, ci își produc singure hrana, utilizând lumina (energia solară). Niciun ecosistem nu ar putea exista fără plante, oamenii nu ar exista fără plante. Echilibrul unui ecosistem și al planetei depinde de relațiile dintre viețuitoarele prezente. Priviți imaginile cu codița frunzei de nufăr și zambila de apă. Ce credeți că reprezintă structurile indicate prin săgeți? Discutați cu profesorul și identificați rolul acestora. (Indiciu: gândiți-vă la colacul de salvare și la ce folosește acesta!)
Plantele care trăiesc scufundate în masa apelor, așa cum sunt plantele din acvarii, nu ajung la suprafața apei în contact direct cu aerul. Cu toate acestea, ele își produc hrana prin fotosinteză asemenea oricăror plante și respiră. Ce rol credeți că îndeplinesc la aceste plante structurile similare celor indicate prin săgeți? (Indiciu: gândiți-vă la ce folosește butelia unui scafandru!)
Amintiți-vă din lecția anterioară ce substanțe sunt necesare plantelor pentru fotosinteză. Cum credeți că preiau sărurile minerale și apa plantele acvatice fixate și cele care trăiesc în masa apei?
Observați arborii din pădurile de mangrove, răspândite în zonele de coastă ale oceanelor din regiunile tropicale. Precizați cum s-au adaptat acești arbori pentru fixare în sol și respirație.
Plantele adaptate mediului acvatic sunt:
a. plante lemnoase: arbori întâlniți de obicei la marginea apei sau fixați în substratul de pe fundul apelor puțin adânci;
b. plante ierboase: amfibii (fixate în substratul de pe fundul apelor, având o parte acvatică și o parte aeriană, care crește deasupra apei), natante (plutesc la suprafața apei, având sau nu rădăcini în substratul de pe fundul apei) sau submerse (scufundate total în apă).
Arborii dezvoltă numeroase rădăcini extrem de ramificate care ajută la fixare, iar la unele specii apar rădăcini aeriene, care cresc în sus, având rolul de a facilita respirația (mangrove, chiparosul de baltă). Plantele ierboase prezintă în interiorul organelor lor spații cu aer sau structuri specializate în care se depozitează aer. Acestea le reduc greutatea, permițându-le să plutească și constituie depozite interne de gaze pentru fotosinteză și respirație.
Algele sunt viețuitoare diverse adaptate mediului acvatic dulcicol* sau salin*. Unele se aseamănă cu plantele, fiind capabile să-și producă singure hrana utilizând energia solară. Ele constituie producătorii primari ai ecosistemelor în care se găsesc și, datorită vastității oceanelor și mărilor, algele contribuie la 70% din producția de oxigen. Algele pot fi unicelulare (alcătuite dintr-o singură celulă), care trăiesc individual sau în colonii (Volvox), sau pluricelulare (mătasea-broaștei, macroalgele). Grupul ciupercilor include o mare diversitate de tipuri: ciuperci cu pălărie, drojdii (drojdia de bere, drojdia vinului), mucegaiuri (pe pâine, fructe, legume, pereți), rugini (pe plante, cauzând pierderi majore ale culturilor), ciuperci utilizate în medicină (producătoare de antibiotice) sau care cauzează boli (de exemplu, ciuperca unghiei). Ciupercile pot fi alcătuite dintr-o singură celulă (unicelulare), dar trăiesc mai multe grupate, formând colonii vizibile cu ochiul liber (drojdiile) sau din mai multe celule (pluricelulare), care formează firișoare numite hife și care împreună alcătuiesc miceliul.
Înmulțirea ciupercilor se face prin celule numite spori, produse în corpul de fructificație care reprezintă organul de înmulțire. Din spori se dezvoltă hife de sexe diferite care, prin unire, dau naștere miceliului.
Plantele impresionează mai ales prin frumusețea și gingășia florilor. Floarea este un organ de înmulțire complex, format cu scopul de a conferi plantelor șanse mai mari de perpetuare, asigurând speciilor o existență îndelungată.
Conurile coniferelor, mâțișorii sălciilor, spicele primăvăratice ale ierburilor, trandafirii catifelați din buchete, sofisticatele orhidee, toate acestea reprezintă flori.
Florile, ca organe de înmulțire, prezintă în structura lor elemente sexuale bărbătești, numite stamine, și femeiești, care alcătuiesc pistilul. În procesul de înmulțire, polenul, care este produs de stamine, trebuie să ajungă pe pistil, această etapă purtând numele de polenizare. Așa cum la oameni căsătoriile între membrii aceleași familii sunt interzise din cauza posibilității apariției unor boli grave, la fel și plantele „preferă“ să evite autopolenizarea, adică receptarea propriului polen pe pistil. Astfel, polenul produs de staminele unei flori trebuie să ajungă pe pistilul altei flori, prin polenizare încrucișată. Dar pentru că plantele nu se pot mișca, acestea au recurs la „servicii de curierat“ numite agenți de polenizare.
Diversitatea uimitoare a formelor și a culorilor florilor reprezintă, de fapt, adaptări la mediul de viață și la modul de polenizare. Plantele și-au adaptat florile la agentul polenizator, la simțurile și la cerințele acestuia.
Unii arbori precum alunul, salcia, arinul prezintă două tipuri de flori: bărbătești, cu stamine (mâțișorii), și femeiești, cu pistil. La aceștia, polenizarea se realizează cu ajutorul vântului, cantități mari de polen fiind împrăștiate în aer în fiecare primăvară.
Multe plante prezintă ambele elemente sexuale în cadrul aceleiași flori, iar agenții de polenizare la care recurg sunt fie vântul (ierburile), fie viețuitoarele din lumea animală: insecte, păsări, reptile, mamifere. Și fiindcă niciun serviciu de curierat nu este gratuit, plantele au dezvoltat la nivelul florii modalități de recompensare a agenților polenizatori. Cea mai frecventă recompensă o reprezintă polenul însuși și nectarul (un amestec de substanțe dulci cu rol hrănitor). Atrase de nectar, animalele care vizitează floarea vor pleca încărcate cu polen pe care îl vor livra altor flori atunci când merg în căutarea altei surse de nectar. Nectarul unor plante conține cafeină, creând chiar dependență animalului vizitator.
Florile albe, albastre, violet atrag, în general, insectele, pe când cele roșii, vișinii, portocalii și adesea sub formă tubulară sunt vizitate de păsări. Galbenul atrage atât insectele, cât și păsările. Unele plante formează florile aproape de sol, ascunse în frunziș pentru a fi vizitate de rozătoare mici nocturne (specii de Proteas din Noua Zeelandă). Nectarul florilor de eucalipt este irezistibil pentru lilieci, iar în pădurile tropicale maimuțele sunt polenizatori importanți.
Unele specii de plante nu oferă recompensă pentru polenizare, ci doar iluzia unei recompense. La speciile de orhidee, floarea s-a specializat atât de mult încât mimează insecta femelă a speciei care o polenizează. Staminele conținând polen sunt grupate sub forma unor săculeți numiți polinii. Orhideea-oglindă (răspândită în regiunea mediteraneană) sau orhideea Chiloglottis (din sud-estul Australiei) se folosesc de masculii unor insecte (furnici, viespi) pentru polenizare. Orhideele ademenesc masculii producând și eliberând în aer o substanță volatilă similară hormonilor eliberați de insectele femele. Mai mult, floarea imită forma, perișorii și culoarea insectelor femele. Astfel, masculii vizitează floarea crezând că se vor împerechea, dar, în ciuda eforturilor, rămân doar cu iluzia și cu poliniile cu care planta îi încarcă. La specii înrudite cu cala, polenizarea este realizată cu ajutorul muștelor, acestea fiind insectele majoritare în regiunile de coastă unde trăiesc. Ceea ce pare a fi o singură floare cu aspect tubular este de fapt o inflorescență, o grupare de flori dispuse pe o tijă centrală, florile femeiești la bază și cele bărbătești mai spre vârf. Inflorescența emite miros de carne stricată, muștele sunt atrase crezând că pot să-și depună ouăle, intră în tub în căutarea unui loc prielnic, iar în drumul spre ieșire se încarcă cu polen de pe florile bărbătești. Uneori, fiindcă muștele nu zboară în întuneric, rămân captive peste noapte în interiorul inflorescenței. Arumul titan (Amorphophallus titanum) înflorește doar o dată la 3 ani, iar plantele din aceeași specie sunt atât de rare încât cea mai apropiată se poate afla la kilometri distanță. Tija centrală a inflorescenței acestei plante poate atinge 3 m și emite miros de pește stricat care atrage muște mici polenizatoare.
Dacă supraviețuirea o cere, unele plante pot trece de la polenizarea încrucișată la autopolenizare. Indiferent de strategia de polenizare adoptată, plantele reușesc să supraviețuiască și să colonizeze toate continentele.
Bioluminescența este fenomenul prin care unele organisme pot emite lumină, de obicei ca rezultat al unor reacții chimice ce au loc în corpul lor. În lumea animală, bioluminescența are diverse roluri, de la înmulțire (licurici, pești), apărare prin camuflare (pești), la atragerea hranei (peștele-pescar de adâncime). Fenomenul de bioluminescență a fost observat și la ciuperci, lumina produsă având o culoare albăstruie sau verzuie, însă rolul acesteia nu se cunoaște încă.
Mycena chlorophos trăiește în zone sălbatice, foarte greu accesibile omului, fapt pentru care a fost descoperită relativ recent, după anii 1990, în Japonia și în Parcul Național Ribeira din Brazilia. Bioluminescența neobișnuită apare în special în nopțile de vară. Densitatea cea mai mare de ciuperci bioluminescente se întâlnește pe insula japoneză Mesameyama. Nu sunt comestibile.
Ciuperci bioluminescente pot fi întâlnite și pe alte continente: America de Nord (Panellus stipticus), Australia, Africa (Tanzania) și Asia, în India (Omphalotus nidiformis), iar în România, hifele ghebelor dezvoltate în lemnul putred pe care trăiesc emit, de asemenea, bioluminescență.
Protistele sunt atât organisme unicelulare (amibe, parameci, euglene, microalge), cât și coloniale sau pluricelulare (unele alge roșii, brune, verzi) și sunt prezente aproape pretutindeni, în mediile umede: ape dulci, mări și oceane, sol, dar și în corpul altor organisme. În alcătuirea celulelor se disting nucleul, citoplasma și membrana, dar și alte componente specifice.
Protistele unicelulare au dimensiuni mai mari decât bacteriile, dar sunt totuși atât de mici încât pot fi observate doar la microscop. Cele mai multe se pot deplasa în căutarea hranei, a luminii sau a unui loc prielnic de viață.
Amiba este un organism care se deplasează în mediile umede modificându-și forma celulei. Aceasta formează prelungiri neregulate care avansează de regulă în direcția hranei, fiind urmate de restul corpului. Aceste false piciorușe se numesc pseudopode. Mai întâi, pseudopodele înconjoară o bacterie sau un protist mai mic. Apoi „prada“ capturată este înglobată în celula amibei și digerată într-o vacuolă digestivă. Pentru a se înmulți, o celulă-mamă se împarte în două celule-fiice (diviziune).
Parameciul are o formă a celulei caracteristică, asemenea unui pantofior și se deplasează cu ajutorul cililor, perișori scurți prezenți pe toată suprafața celulei. Paramecii trăiesc în lacuri și bălți, printre plantele acvatice și nu produc boli. Pentru a se hrăni, parameciul atrage hrana (bacterii, alge unicelulare) spre pâlnia bucală cu ajutorul cililor care o căptușesc. În celulă, în jurul hranei se formează o vacuolă digestivă. Respiră pe toată suprafața celulei și, de aceea, în infuzia de fân stau la suprafața apei, iar în preparatul microscopic se deplasează la marginea lamelei sau a unei bule de aer, având nevoie de oxigen. Este sensibil la schimbările de temperatură și evită lumina puternică.
Euglena trăiește în ape dulci. Înoată activ, propulsându-se prin mișcările flagelului. În apropiere de baza flagelului se află stigma, o formațiune roșie-portocalie sensibilă la lumină, care ajută euglena să detecteze lumina necesară producerii hranei. Spre deosebire de amibă și parameci, euglena prezintă cloroplaste cu clorofilă și, prin fotosinteză, își produce singură hrana. Prin această caracteristică se aseamănă cu plantele. Toată suprafața celulei este sensibilă la variațiile factorilor de mediu (temperatură, umiditate). Euglena evită căldura și are nevoie de umiditate. În condiții de frig și secetă se transformă în chist fiind inactivă până când condițiile mediului devin favorabile. Se înmulțește prin diviziune longitudinală. Bacteriile sunt microorganisme unicelulare, întâlnite peste tot: în apă, aer, sol, în regiuni extrem de calde sau extrem de reci, în vulcani, în izvoare termale etc. În condiții prielnice, se înmulțesc foarte repede, la fiecare 20 de minute. Unele bacterii, numite patogene, pot cauza boli (de exemplu, infecții ale pielii – stafilococul auriu, pneumonie – streptococul). Respectarea unor reguli de igienă poate preveni semnificativ înmulțirea acestora. Peste 70% dintre bacterii sunt însă non-patogene, iar unele sunt benefice atât oamenilor (bacteriile lactice utilizate în industria laptelui, bacteriile din flora intestinală), cât și plantelor (bacteriile fixatoare de azot). Plantele au nevoie de azot pentru a crește. Deși în aer (atmosferă) există o mare cantitate de azot, plantele pot absorbi doar azotul aflat în sol. Atunci când cantitatea acestuia în sol scade, unele plante precum fasolea sau trifoiul pot chema în ajutor bacterii capabile să utilizeze azotul din aer. Plantele le oferă bacteriilor adăpost, formând nodozități la nivelul rădăcinii. Bacteriile îi vor furniza plantei azotul și vor primi în schimb hrană, stabilind astfel o relație de simbioză. Astăzi la școală, Radu are pentru masa de prânz: iaurt, sendviș (cu pâine, unt, salam crud, cașcaval, ou, roșii, ridichi), un măr și o sticlă de suc. Precizați ce microorganisme sunt sau ar putea fi prezente în fiecare aliment și ingredient din prânzul lui Radu. Care pot fi benefice? Dar patogene? Ce măsuri de igienă credeți că au luat Radu și mama lui când au pregătit prânzul? Animalele nu pot să își producă hrana. În cadrul ecosistemelor, ele sunt consumatori, trebuind să își ia hrana din mediu. Animalele se pot hrăni cu plante sau cu alte animale, iar unele au un regim de hrănire mixt. Majoritatea depozitează substanțe de rezervă în corp.
Mișcarea este o altă caracteristică a animalelor, esențială pentru căutarea hranei și pentru apărare. Animalele care nu se deplasează au dezvoltat alte modalități de procurare a hranei. Căutați exemple de animale care trăiesc fixate de substrat. Cum se hrănesc?
Animalele sunt organisme pluricelulare cu o organizare a corpului mai simplă sau mai complexă, însă toate au capacitatea de a reacționa la modificările factorilor din mediul de viață, de a-și asigura înmulțirea (reproducerea) și supraviețuirea (prin hrănire, respirație etc.).
Animalele sunt grupate în două mari categorii: vertebrate (cu schelet intern, osos) și nevertebrate(lipsite de schelet osos, însă cu diferite tipuri de schelet extern). Ciupercile. Ce rol important au în natură? Sunt organisme unicelulare sau pluricelulare care nu pot să își producă singure hrana, ci o preiau din substrat. Așadar, sunt consumatori sau descompunători. Unele sunt parazite, trăind pe alte organisme vii și producând boli, altele trăiesc în simbioze cu plante sau cu alge, într-o relație de avantaj reciproc. Ciupercile contribuie decisiv la echilibrul ecosistemelor prin descompunerea materiei moarte și reîntoarcerea mineralelor în sol. Primii colecționari au fost oameni pasionați de știință, naturaliști și exploratori care au colectat și păstrat în călătoriile lor exemplare de viețuitoare din diverse locuri. Astăzi, aceste colecții sunt expuse în muzee, unde viețuitoarele sunt organizate de la simplu la complex, pe grupe. Dioramele*redau ecosistemul din care provin viețuitoarele.
E foarte important că aceste colecții includ adesea și viețuitoare extincte sau dispărute (fosile), reconstituite pe baza fragmentelor de oase descoperite (de exemplu, ursul de peșteră, mamutul lânos, dinozaurii) sau reconstituite pe baza unor descrieri, desene, fotografii (pasărea Dodo).
Cuprinzând viețuitoare din toată lumea și din diverse timpuri, colecțiile joacă un rol vital în înțelegerea biodiversității la nivel global, a modului în care s-au format și s-au adaptat viețuitoarele la mediu. De asemenea, evidențiază dinamica populațiilor din aceeași specie, apariția unor modificări adaptative sau impactul pe care omul și viața modernă le au asupra viețuitoarelor. În plus, analiza colecțiilor ajută oamenii de știință să realizeze modele de predicție (să anticipeze schimbări în natură). Colecțiile naturale includ indivizi, numiți specimene, din fiecare viețuitoare care există sau a existat pe Pământ și care a fost descoperită. Aceste specimene sunt însoțite de date exacte, verificate de către cercetători specializați, cu privire la numele speciei din care fac parte (verificare realizată prin comparație cu speciile cunoscute), data și locul de unde au fost colectate, descrierea macroscopică în detaliu, date despre modul de viață (hrănire, înmulțire) și despre biotopul și ecosistemul în care a trăit. Puteți face primul vostru muzeu natural, iar pentru aceasta nu e nevoie să colectați specimene vii din natură. Puteți să realizați o colecție de frunze sau de flori, de conuri, de semințe, de scoarță de copaci. Importantă este documentarea și etichetarea corectă, nu doar a numelui, ci a tuturor datelor necesare unui specimen. Puteți realiza colecții de fotografii sau colecții filatelice cu diferite viețuitoare, ceea ce vă permite să organizați colecția pe aceleași criterii ca într-un muzeu. Puteți realiza „colecția verde“, reutilizând pet-uri pe care să le folosiți drept ghivece și cultivând plante organizate după grupă, ecosistem sau utilitate; de exemplu, colecția de cactuși, de crasulacee*, de mirodenii.
Notați schematic un lanț trofic care să includă larvele de țânțari. 
Peștii, broaștele, libelulele sunt doar câteva animale care depind de țânțari și de larvele acestora pentru a se hrăni. Numeroase păsări se hrănesc cu pești. În absența țânțarilor, peștii ar fi înfometați, treptat ar dispărea; în consecință, și păsările ar rămâne fără hrană. Analizând în continuare acest lanț de hrănire numit și lanț trofic, observăm că echilibrul natural al ecosistemului se prăbușește dacă tânțarii dispar. În ecosistem, viețuitoarele depind unele de altele. Acestea obțin hrana în trei moduri: produc, consumă, descompun. În funcție de aceste modalități de hrănire, viețuitoarele se grupează în categorii trofice. Energia necesară tuturor organismelor intră în ecosistem doar la nivelul producătorilor, al organismelor care își produc singure hrana. Plantele sunt cei mai importanți producători în ecosistemele terestre și, așa cum ați observat, reprezintă prima verigă în majoritatea lanțurilor trofice.
În ecosistemele acvatice, producătorii sunt macroalgele și fitoplanctonul (diatomee, euglene). În unele ecosisteme (peșteri, izvoare și cratere hidrotermale), producătorii sunt bacteriile.
Toate organismele care nu își pot produce hrana se numesc consumatori. Din această categorie trofică fac parte toate animalele, ciupercile, numeroase protiste și bacterii. Consumatorii obțin energia necesară creșterii, mișcării, producerii de căldură astfel:
consumatorii primari se hrănesc doar cu plante, alge și protiste verzi și se mai numesc animale fitofage sau erbivore, de exemplu insecte (lăcusta), melci, rozătoare (marmota, castorul), rumegătoarele mari (căprioara, renul, vaca), respectiv peștii fitofagi, crustaceele mici (krillul, prezent în apele antarctice) etc.;
consumatorii secundari sunt animalele carnivore care se hrănesc cu consumatorii primari, de exemplu insecte carnivore (buburuza), păianjeni, pești carnivori (știuca, tonul), păsări insectivore (ciocănitoarea) etc.;
consumatorii terțiari sunt animale carnivore care se hrănesc cu alte carnivore și, în general, sunt animale de pradă (prădători sau răpitori) care vânează activ, având corpul adaptat pentru prinderea și capturarea prăzii, de exemplu păsări terestre (uliul, bufnița) sau acvatice (papagalul-de-mare), pești (rechinul), mamifere carnivore (leul, balena ucigașă, orca) etc.;
consumatorii cuaternari sunt, de regulă, veriga finală a unui lanț trofic mai lung reprezentată de carnivore prădătoare mari; tot pe ultimele poziții în lanțul trofic se află paraziții. Cum explicați acest fapt?
descompunătorii sunt bacterii și fungi care se hrănesc pe substratul reprezentat de organismele moarte. Ei descompun materia în substanțe simple, reciclează nutrienții și asigură reîntoarcerea mineralelor în sol pentru ca plantele să le poată folosi din nou. În felul acesta circuitul materiei în ecosistem se închide. Unde veți plasa descompunătorii în lanțurile trofice?
O serie de organisme care transferă materie și energie de la o categorie trofică la alta în cadrul ecosistemului constituie un lanț trofic.
O anumită specie poate să facă parte din mai multe lanțuri trofice, iar consumatorii pot să ocupe diferite poziții în lanț. (Amintiți-vă relațiile de hrănire ale ariciului-de-mare schițate la pagina 57.)
Totalitatea lanțurilor trofice dintr-un ecosistem formează rețeaua trofică. Aceasta evidențiază ansamblul relațiilor de hrănire existente între viețuitoarele ecosistemului.
Pe banchizele antarctice, pinguinii imperiali trăiesc în colonii formate din mii de indivizi.
Formarea cuplurilor are loc la sfârșitul lunii martie (când începe iarna antarctică) și este însoțită de parade (dansuri) nupțiale și de cântece. Cuplul rămâne stabil pe toată perioada îngrijirii puiului și există posibilitatea ca perechea să se regăsească și în anii următori. La începutul lunii mai, femela depune un ou și apoi iese în larg pentru a se hrăni. Timp de trei luni, masculii clocesc ouăle. Femelele se întorc în perioada ecloziunii. Pentru a-și regăsi colonia se orientează după repere astronomice (soare) sau topografice (relief).

Revenită în colonie, femela se deplasează de la un grup la altul, printre miile de masculi și emite „cântecul“ propriu până când un mascul se detașează din grup și răspunde pentru că a recunoscut cântecul partenerei sale. Femela preia puiul și îl va hrăni și proteja în continuare întrucât masculul este nevoit să plece. Și el va străbate distanța impresionantă până la ocean (zeci de kilometri) pentru a se hrăni, iar la întoarcere își va regăsi familia în același mod.
Natura semnalului de recunoaștere la pinguini a fost determinată prin experiențe simple: pinguini cărora li s-a legat ciocul, nu au mai putut cânta și nu și au regăsit partenerul.
Unele animale au comportamente complexe de curtare (atragere a partenerului) sau de delimitare a teritoriului în vederea reproducerii. Masculii expun spectaculos penajul frumos colorat (de exemplu, păunul își etalează penajul cozii) sau expansiuni ale pielii din regiunea gâtului (gușa păsării-fregată, „gușa“ unor șopârle) pentru a atrage femelele sau a-i speria pe alți masculi.
Ghidrinul este un pește de apă dulce, înrudit cu căluțul-de-mare, recunoscut după cei trei spini mobili aflați în fața înotătoarei dorsale. În perioada de reproducere, ghidrinul mascul își schimbă coloritul: pe partea superioară (dorsal) devine albastru-verzui, iar pe partea inferioară (ventral) devine roșu; ochii se colorează albastru-turcoaz. În același timp, masculul construiește un cuib din alge și își apără teritoriul atacând alți masculi intruși. Femelele atrase de acest comportament vor depune ouăle în cuib. Masculul fertilizează ouăle, le îngrijește, le ventilează și după eclozare păzește puii.

Femela fluturelui-de-mătase atrage masculii prin eliberarea de feromoni („parfumuri naturale“, substanțe mirositoare) care sunt răspândiți de curenții de aer. Masculii pot detecta feromonii prin miros, cu ajutorul antenelor, de la distanțe de mai mulți kilometri.
Cum au demonstrat cercetătorii că aceste substanțe atrag fluturii masculi:
 femela fluturelui-de-mătase este așezată într-o cutie etanșă de plastic transparent, astfel încât masculii pot să o vadă;
 masculii se află într-o cutie perforată;
 o hârtie îmbibată cu feromoni este așezată pe un suport și un mic ventilator produce curenți de aer în încăpere;
masculii sunt eliberați din cutie;
 se observă că masculii zboară pe lângă cutia în care se află femela și se așază pe hârtia cu feromoni.

Cum s-ar putea demonstra că fluturii simt mirosul cu antenele? Cercetătorii au îndepărtat antenele fluturelui-de-mătase mascul și au observat că acesta zboară în toate direcțiile și nu poate detecta femela.
Acum, știind ce rol au, noi nu vom mai rupe, nici chiar experimental, antenele vreunei insecte.
Lupii trăiesc, de obicei, în grupuri familiale sau haite cu o structură socială bine definită, constituite din 4 – 6 exemplare adulte. Mărimea grupului depinde de habitat, disponibilitatea hranei și anotimp.
Haita este organizată ierarhic, din animale parentale sau perechea alfa, urmată de lupi de un an și pui. Poziția ierarhică din cadrul haitei indică cine are dreptul să mănânce primul. Rangul este arătat de poziția cozii și expresia feței. Perechea alfa stabilește activitățile haitei: strategia de vânătoare, apărarea teritoriului și deplasările. Dar cea mai importantă sarcină este reglarea înmulțirii grupului: femela alfa este singura care se reproduce. De ce credeți că este așa?
În habitatele din țara noastră, sezonul de împerechere este ianuarie – februarie, iar după o gestație de 60 – 65 de zile, femela dă naștere la 4 – 7 pui (numiți și căței), crescuți atât de femelă, cât și de mascul și ajutați de întreaga haită. Lupii în vârstă de un an sau doi ani părăsesc haita, temporar sau definitiv. Aceștia trăiesc singuri (solitari), până când își găsesc un partener cu care să înceapă constituirea unei noi haite.
Comunicarea foarte bine dezvoltată a lupilor este o condiție de bază pentru supraviețuirea și menținerea haitei, pentru reușita la vânătoarea în grup și pentru apărarea teritoriului. Lupul folosește urletul și gestica (poziții ale corpului și expresii ale feței) pentru a-i informa pe ceilalți lupi despre starea lui afectivă.
Teritoriul unei haite în România variază între 50 și 150 km2 și este, în general, respectat de haitele învecinate. Teritoriul este protejat împotriva pătrunderii intrușilor (alți lupi) sau a altor prădători. Pentru a evita luptele cu alți lupi, haita își marchează teritoriul prin urlete specifice și secreții mirositoare.


Comunicarea între indivizi este o necesitate pentru viața speciei. Animalele comunică atunci când se recunosc între ele, își împart rolurile sau stabilesc ierarhii și își transmit informații. Speciile au dezvoltat un „limbaj“ propriu care le permite membrilor grupului să se recunoască și este suficient de semnificativ pentru a fi de folos în apărare și organizare. Coeziunea (unitatea) grupului este asigurată de semnale și de stabilirea unor ierarhii (între indivizi dominanți și indivizi subordonați). Semnalele emise și recepționate sunt diferite în funcție de specie și de semnificația lor: vizuale – expresii corporale, mimici diverse, mișcări, semnale luminoase, schimburi de hrană, toaletaj, care servesc comunicării la distanță mică; auditive – emisia de sunete sau ultrasunete, ziua sau noaptea, pe distanțe uneori considerabile (balenele comunică sonor la distanțe de sute de kilometri); chimice (feromoni, secreții cu miros specific) care servesc la marcarea teritoriului, la atragerea partenerilor și la menținerea coeziunii grupului. Comunicarea în interiorul speciei/populației nu are loc numai în viața de grup: pițigoiul solitar* interzice accesul semenilor pe teritoriul său prin emiterea de semnale sonore și prin atitudini de intimidare. Oamenii admiră roiurile de licurici în nopțile de vară. Aceștia sunt invocați și în povești și basme. MLocurile deosebite din jurul nostru există și așteaptă să fie privite cu atenție. Între acțiunile noastre și mediul în care trăim există relații foarte strânse. Fiecare persoană afectează mediul și viețuitoarele chiar și atunci când nu își dă seama de acest lucru. Datorită legăturilor între toate componentele biosferei, acțiunile locale pot să afecteze viața și habitatele la distanțe foarte mari. Poluarea aerului, a apei și a solului, diminuarea stratului de ozon* și încălzirea globală, distrugerea habitatelor naturale și amenințarea speciilor sunt în prezent probleme globale. Dar acestea au început cu acțiuni dăunătoare izolate care s-au repetat și s-au extins. Activitățile noastre pot fi realizate și altfel, așa încât să nu afecteze resursele naturale. Asemenea tuturor viețuitoarelor care trăiesc în comunități, omul și comunitățile umane sunt parte din ecosistem, utilizează aceleași resurse naturale, de care depinde viața tuturor. Populația umană, în creștere continuă, a produs schimbări importante ale mediilor naturale. Oamenii au transformat habitatele naturale prin construirea de așezări, fabrici, căi de transport, prin cultivarea pământului pe suprafețe tot mai extinse și creșterea animalelor în ferme mari. Diferitele exploatări de resurse naturale, industriile și comerțul global au schimbat radical peisajele și comunitățile de viețuitoare. Plajele și pajiștile au fost acoperite cu gunoi aruncat de oameni, iar apa și aerul au devenit toxice. Pe măsură ce populația umană crește, este nevoie de tot mai mult teren pentru producerea hranei, pentru construirea de așezări și fabrici. Resursele naturale sunt extrase și utilizate accelerat, se produc tot mai multe deșeuri, iar viețuitoarelor le sunt „confiscate“ habitatele naturale. De exemplu, tăierea tuturor arborilor unei păduri este o formă de distrugere a habitatului. „Netezirea“ unui deal pentru a face loc unei autostrăzi este egală cu pierderea habitatului pentru numeroase specii de plante și mamifere mici. Pădurile ecuatoriale din America de Sud, Africa și Asia sunt defrișate dramatic pentru a face loc culturilor agricole intensive etc. Ce se întâmplă cu animalele forțate să își părăsească habitatul? Își vor căuta un alt loc, iar dacă nu vor găsi destul spațiu sau hrană, vor dispărea.
Spre deosebire de animale, plantele nu se pot muta, ele de obicei dispar. Se apreciază că, peste 100 de specii de plante dispar în fiecare zi din cauza defrișărilor pădurilor ecuatoriale, unde suprafețe echivalente cu 38 de terenuri de fotbal sunt distruse în fiecare minut.
Lista speciilor amenințate sau pe cale de dispariție crește și din cauza vânătorii ilegale. Elefanții africani sunt vânați pentru fildeș. Aligatorii și crocodilii sunt vânați ilegal pentru pielea utilizată în marochinăria de lux.
Poluarea aerului, a apei, a solului, cu efectele acestora (efectul de seră, ploile acide, degradarea solului etc.), și introducerea de specii noi în ecosisteme sunt, de asemenea, cauze ale degradării mediului și amenințări pentru biodiversitate.
Conservarea (resurselor și ecosistemelor) este o noțiune importantă pentru o societate care dorește să trăiască durabil. Dacă o resursă trebuie conservată, atunci se va consuma tot mai puțin din aceasta, iar ceea ce se consumă se va utiliza cât mai eficient, cu cât mai puține pierderi și fără risipă.
În sens ecologic, prin conservare înțelegem și protejarea și refacerea ecosistemelor naturale ale Terrei.
Poluarea apei se produce prin deversări de substanțe toxice pe sol sau în ape (fertilizatori, pesticide, produse ce conțin metale grele, de exemplu plumb, deșeuri industriale), dar și indirect, la întâlnirea apei de precipitații cu aerul poluat rezultând ploi acide. Poluarea aerului cu gaze și particule mici nocive este cauzată în special de arderea (industrială, casnică, auto) a combustibililor fosili. Dioxidul de carbon produs în exces de aceste arderi contribuie la efectul de seră. Poluarea prin încărcarea solului cu deșeuri devine o problemă atunci când acestea nu sunt biodegradabile, adică nu se descompun natural, asemenea materiilor moarte din ecosisteme. Efectele poluării produse de om se amplifică în rețelele trofice. Prădătorul-cheie. Prădătorii sunt viețuitoare din categoria trofică a consumatorilor care vânează activ alte viețuitoare pentru a se hrăni. Ei au un rol decisiv în menținerea și creșterea (bio)diversității în ecosisteme pentru că reduc populațiile speciilor care reprezintă pentru ei prada. Prin reducerea populației unei specii, va fi disponibilă mai multă hrană altor specii.
Ecologul american R.T. Paine a realizat experimente prin care a demonstrat rolul unor specii în rețelele trofice. El a îndepărtat unii prădători dominanți din habitatele lor. De exemplu, steaua-de-mare, animal carnivor, se hrănește cu scoici și alte nevertebrate, trăiește în zonele costiere și în lagune, unde nivelul apei este mereu în schimbare datorită fluxului și refluxului. În absența stelelor-de-mare, numărul scoicilor a crescut până când acestea au „eliminat din competiție“ alte specii din lagună pentru care hrana nu a mai fost suficientă. Numărul de specii din rețeaua trofică a stelei-de-mare a scăzut de la 15 la 8 (amintiți-vă și cazul ariciului-de-mare, pagina 57). Concluzie: îndepărtarea stelelor-de-mare a înjumătățit numărul speciilor care puteau supraviețui. Un prădător care menține diversitatea speciilor în habitatul său este numit prădător-cheie.
Habitate distruse. „Marea“ Aral, localizată pe teritoriul de astăzi al Kazahstanului și al Uzbekistanului, a fost înainte de anii 1950 – 1960 al patrulea cel mai mare lac sărat din lume (fără ieșire la ocean). Dar oamenii au deviat cursurile a două râuri care alimentau lacul pentru a iriga terenuri agricole, iar acest lucru a determinat în timp secarea aproape până la dispariție a Mării Aral. Două foste orașe-port dinainte de 1960 (Kokaral, Muinak) se află acum la kilometri distanță de fostul țărm de mare. Epavele navelor care au rămas pe uscat pot fi văzute și astăzi.
Marea Aral găzduia un ecosistem acvatic complex care a dispărut. Habitatul distrus prin dispariția acestui lac, odinioară având o suprafață de peste 68 000 km2, a redus dramatic biodiversitatea. În anul 1957 se raportau 48 000 de tone de pește pescuit și prelucrat în industria piscicolă. În prezent, pescuitul a încetat, oamenii au pierdut locurile de muncă oferite de această resursă. Sarea, acum uscată, de pe fundul fostei mări, este împrăștiată de vânt și afectează terenurile agricole, dar și sănătatea oamenilor și a animalelor.
În lumea plantelor: arborașul de chinină a început să dispară după anii 1850 din cauza recoltării masive. Atunci se credea că „praful“ de chinină („praful prințesei“, „praful iezuiților“) este util în tratarea malariei. În țara noastră, tisa (Taxus baccata) și larița (Larix decidua) au fost supraexploatate pentru lemnul valoros. În prezent, tisa are statutul de specie ocrotită și a fost declarată monument al naturii.
Din lumea animalelor: diverse specii de balene, dar în special balena albastră (Balaenoptera musculus) – cel mai mare animal actual – au fost vânate excesiv. Cu toate măsurile restrictive, multe țări încă mai practică această vânătoare sub diferite pretexte. Cornul de rinocer este utilizat în artizanat, în anumite terapii tradiționale sau practici magice în Asia și Africa. Efectivele de rinoceri sunt deja reduse (câteva mii de exemplare, rinocerul alb) și continuă să fie amenințate de braconieri*
oluare și bioacumulare. Metalele grele (mercur, plumb, nichel) sunt otrăvitoare, ingerarea (consumul) acestora determină leziuni ale creierului, ficatului, rinichilor. Un caz grav de otrăvire cu mercur s-a petrecut în 1956 în orașul Minamata, pe coasta de vest a Japoniei. Primul semn al intoxicației a fost comportamentul ciudat al animalelor: păsările cădeau din copaci sau se loveau în zbor de ziduri, pisicile mieunau și mergeau sau alergau în cercuri până la epuizare. Multe animale au murit. Locuitorii orașului acuzau dureri de cap, amețeli, halucinații, paralizii ale membrelor. Medicii au descoperit că simptomele sunt datorate intoxicației cu mercur. Acesta provenea de la fabrica de materiale plastice care evacua deșeuri cu mercur în apele Golfului Minamata. Mercurul a contaminat peștii și moluștele care constituiau hrana principală a locuitorilor orașului. Peste 900 de persoane au murit și, timp de peste 20 de ani, câteva mii de oameni au suferit de ceea ce azi se numește boala Minamata (intoxicație severă cu mercur). Cuibăritul. Primăvara, cuiburile artificiale, potrivite fiecărei specii, pot oferi un loc sigur în care păsările să depună și să clocească ouăle și apoi să-și îngrijească puii.
Hrănirea. Iarna, insectele sunt ascunse, solul este înghețat sau acoperit cu zăpadă, iar hrana devine mai greu de găsit pentru păsările care scormonesc solul sau ierburile după semințe ori larve. În acest anotimp putem să le ajutăm să supraviețuiască instalând hrănitori. În zilele friguroase, semințele și puțină grăsime (untură, slănină) vor fi o importantă sursă de energie pentru păsărele. În plus, plantați în grădină sau în curtea școlii câteva specii de arbuști ale căror fructe vor atrage păsările: soc, scoruș, păducel, porumbar. Pregătindu-se pentru migrație sau pentru a rezista în timpul iernii, păsările se hrănesc din abundență cu aceste fructe.
Apa. Mici scăldători menținute cu apă curată vor atrage păsările în zilele călduroase și nu numai, fiind o alternativă mai bună la apa poluată din bălțile din oraș. Aceste băițe pentru păsări pot avea și un rol decorativ în grădină.
În 22 aprilie 1970, senatorul american Gaylord Nelson a organizat pentru prima dată celebrarea Zilei Pământului și a fost organizată o mare campanie pentru a atrage atenția asupra necesității legiferării limitelor de poluare a mediului înconjurător. În anii care au urmat, data de 22 aprilie a fost marcată anual în Statele Unite drept o zi în care oamenii își exprimă dorința de a trăi în armonie cu natura, stabilesc acțiuni pentru acest scop și organizează activități diverse în vederea îmbunătățirii calității mediului înconjurător. „Privesc întinderea de ape presărate cu grinduri și ostroave dintre Chilia, Sfântul Gheorghe și Sulina; de parcă Dunărea nu s-a putut decide ce cale să aleagă către mare. Pretutindeni sunt trestii, stuf (cea mai compactă întindere din Europa), sălcii, nuferi sau săgeata-apei. În cea mai veche rezervație a Deltei, în Pădurea Letea, întâlnești stejari brumării cu vârste de sute de ani și chiar liane ale căror semințe au fost aduse din Africa de păsările migratoare. Delta e casa sau locul de migrație a mai multor specii de păsări decât oriunde altundeva în Europa (egreta, cormoranul, pelicanul, ciuful, lopătarul, stârcul). Pești (somnul, știuca, zvârluga, scrumbia de Dunăre), melci, gândaci, libelule, fluturi, șopârle, mamifere (vidra, chițcanul, enotul, calul sălbatic), pe toate le poți vedea dacă ai răbdarea de a sta în liniște. Sunt norocos că acest pământ, cel mai tânăr și cel mai îmbelșugat în specii de animale din Europa, se află la mine acasă, aici, în România. Dar Delta Dunării, acest paradis al biodiversității, nu e doar a mea, e a tuturor, e a Biosferei din care facem parte cu toții, doar că mie, mai presus decât altora, mi-a revenit menirea să o ocrotesc, să o protejez și să o prețuiesc.“ Delta Dunării reprezintă un ansamblu de 30 de tipuri de habitate incluse în arii protejate denumite Rezervații Naturale. În Deltă pot fi întâlnite peste 360 de specii de păsări, 45 de specii de pești de apă dulce, mamifere, amfibieni, reptile, crustacee, viermi, moluște, insecte și numeroase specii de plante. Multe dintre speciile de viețuitoare de aici sunt ocrotite prin lege fiind incluse pe lista roșie IUCN ca specii periclitate sau pe cale de dispariție. Marea Neagră reprezintă o mare relativ închisă, care comunică cu restul oceanului planetar prin intermediul Strâmtorii Bosfor. Din cauza apelor dulci aduse de fluviile și râurile din Europa și Asia care se varsă în Marea Neagră, salinitatea apei (conținutul său în sare) este redusă în comparație cu alte mări sau oceane. Priviți imaginea cu Marea Neagră văzută din satelit. Nuanțele de albastru corespund adâncimii apei. Adâncimea, luminozitatea, prezența oxigenului în apă determină stratificarea biocenozei Mării Negre în zonele litorală (de coastă), pelagică (în larg) și abisală (adâncul mării). Grădina Botanică „Alexandru Borza“, Cluj-Napoca. Înființată în anul 1920 și deschisă oficial pentru public în anul 1925, Grădina Botanică „Alexandru Borza“ cuprinde numeroase specii de plante organizate în sectoare: ornamental, fitogeografic, sistematic, economic, complexul de sere. În manualul digital găsiți câteva exemple de plante din grădina botanică cu indicații privind aspectele pe care ar trebui să le urmăriți atunci când le priviți. La fel va trebui să procedați și la celelalte locații. Rezervația naturală Cheile Turzii îmbină frumusețea geografică, calcarul geologic al piscurilor și al peșterilor, bogăția de specii de plante și animale dintre care unele ocrotite, cu aventura de a explora, de a face exercițiu fizic ținându-ți echilibrul pe poteci înguste, șlefuite în stâncă și peste podețe care se balansează. Grădina Zoologică Târgu-Mureș, aflată în Pădurea Mare de pe platoul Cornești, găzduiește animale de pe toate continentele și include semirezervații întinse pentru erbivorele europene și pentru lupi și urși, pavilioane pentru feline, pentru erbivore africane, pentru girafe și elefanți, pentru păsări de baltă. Sunt o mulțime de animale din diverse habitate, doar trebuie să ai răbdare să le surprinzi în poze și să identifici adaptările lor. Insecte și păsări autohtone zboară pretutindeni, fotografiază-le! Cetatea Marii Uniri Alba-Iulia este locul unde pe 1 decembrie 1918 se proclama unirea Transilvaniei și a Banatului cu Regatul României. Localitatea este cunoscută încă de pe vremea dacilor sub denumirea de Apoulon, cucerită de romani și redenumită Apulum, iar numele de Iulia i s-a dat după conducătorul local Iula, în secolul X. Casa Memorială a poetului, dramaturgului și filosofului Lucian Blaga din Lancrăm păstrează istoria anilor sfârșitului de secol XIX și memoria poetului. Parcul dendrologic Simeria, declarat rezervație, cuprinde cea mai veche și mai valoroasă colecție de plante autohtone și exotice din România, organizate într-un ansamblu peisagistic deosebit. Întâlnești plante din diverse colțuri ale lumii și, dacă nu faci zgomot, te bucuri și de animalele care vin în zonă și de concertul păsărilor din copaci. Rezervația de Zimbri de la Hațeg este printre puținele locuri din Europa unde mai trăiește și se mai poate vedea această specie de bizon maiestuos care popula pădurile de foioase în perioada Evului Mediu. Gorunul lui Horea de la Țebea, aflat în Cimitirul Eroilor, a fost un arbore cu vârsta de circa 400 de ani și circumferința de 9 m. Sub acest gorun Horea i-a îndemnat pe moți să se răscoale în anul 1784. Aici este îngropat și Avram Iancu, conducătorul Țării Moților în 1849. Roșia Montană este locul unde puteți observa impactul activităților miniere umane asupra ecosistemului. Discutați și exprimați-vă opinia cu privire la consecințele acestei activități asupra naturii. Viețuitoarele adaptate să trăiască în ecosisteme cu condiții extreme se numesc extremofile. În aceste ecosisteme, producătorii sunt bacterii, uneori și alge (de exemplu, alga microscopică verde Dunaliella din Marea Moartă, cel mai mare lac sărat din lume). Dacă radiația solară ajunge în ecosistem (lacurile sărate, izvoarele hidrotermale, vulcanii noroioși), producătorii sunt bacterii sau alge capabile să folosească energia solară ca sursă de energie. Dacă radiația solară nu ajunge în ecosistem (craterele hidrotermale), bacteriile utilizează energia compușilor minerali din ape. Temperatura maximă la care majoritatea animalelor și plantelor macroscopice trăiesc este de 40˚C. Cu toate acestea, unele insecte și crustacee pot trăi și la temperaturi de 50˚C, iar unele plante și ciuperci chiar și la 60˚C. La peste 70˚C pot fi întâlnite, de obicei, doar bacterii, acestora aparținându-le recordul de rezistență la temperatură: 121˚C în craterele hidrotermale. Bacteriile creează o crustă cu care se hrănește zooplanctonul, care la rândul său atrage crustacee, scoici, viermi, pești. Lumina solară nu ajunge până la aceste cratere și, la fel ca în peșteri, animalele prezente sunt aproape depigmentate.asculii unor specii emit lumină intermitentă, într-un mod unic. Femelele din aceeași specie răspund cu același semnal luminos, iar masculii le identifică și zboară spre ele pentru împerechere.

Dacă toate speciile ar folosi același tip de semnal, masculii ar putea întâlni femela… nepotrivită. În natură se întâmplă și astfel de confuzii, cu final tragic pentru masculul neatent. Aflați mai multe din manualul digital. Codificarea mesajelor prin semnale luminoase este folosită și de oameni. Puteți da un exemplu?


