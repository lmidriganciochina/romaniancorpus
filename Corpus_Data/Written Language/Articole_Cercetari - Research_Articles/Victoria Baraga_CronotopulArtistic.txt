
Corelaţia dintre timp şi spaţiul nu este o idee nouă in istoria culturii. Tradiţia antică a înţelegerii comuniunii dintre timp şi spaţiu o întâlnim la Aristotel, apoi este continuatăde Sf. Augustin, Leibniz, Hegel etc.. În secolul al XX-lea apare termenul de cronotop, careindică unitatea parametrilor de timp şi spaţiu. Apariţia şi înrădăcinarea termenului au fost încurajate de o seamă de descoperiri din domeniul ştiinţelor reale, care au schimbat radical concepţia despre lume. În conformitate cu teoria relativităţii a lui A. Eistein, timpul şi spaţiul sunt coordonate comune ale continuumului cuadridimensional. Interconectarea celor două dimensiuni o demonstrează şi H. Minkovski.
Termenul de cronotop cunoaşte o largă răspândire în ştiinţele umaniste: psihologie, estetică, literatură. Un aport deosebit în implementarea termenului în sfera culturii îl are M.Bahtin.
Principiul dialogismului umanist. Mihail Mihailovici Bahtin este un filosofşi filolog rus, un teoreticean al culturii şi artei, care elaborează un sistem filosofic în centrul căruia se află paradigma dialogismului. Concepţia dialogismului polifonic se întemeiază pefilosofia antropologică a lui Bahtin, care relevă natura dialogică a conştiinţei umane, a relaţiei cu alţii, a vieţii însăşi. La baza entităţii umane se află o relaţie interumană, interindividuală. Potrivit lui Bahtin individualitatea umană este irepetabilă şi accederea la această lume inestimabilă poate fi realizată doar prin mijlocirea dialogului. După cum menţionează exegetul român Marian Vasile: „Conceptul său central este dialogul, o supracategorie cu valoare totodată estetică, etică şi cognitivă: mai întâi, dialogic e limbajul romanului dostoevskian, apoi romanul în genere, iar mai târziu orice text poetic, deci toate genurile; dialogică e conştiinţa umană, ea trăieşte la frontiera cu o altă conştiinţă, dialogică e cultura universală (textele dialogizează peste viacuri),dialogică sau ambivalentă e viaţa naturii însăşi (în Rabelais...), ni se vorbeşte despre o „cunoaştere dialogică”, specifică ştiinţelor umaniste, spre deosebire de „cunoaşterea monologică” din ştiinţele exacte. Debutând prin a caracteriza specificul genului romanesc,dialogul devine cu timpul, în concepţia lui Bahtin, o cheie universală, capabilă să rezolve nu numai problemele culturii, ci şi structurile cosmosului. ”Dialogul” este expresia unui cogito profund şi original, propriu personalităţii lui M. Bahtin, mult mai complexă decât aceea pe care o căutăm în criticul Bahtin.” 
Pornind de la concepţia polifonică a existenţei, Bahtin dezvoltă versiunea dialogică a eticii,esteticii, filosofiei limbajului, antropologiei, hermeneuticii etc., emite o serie de concepte noiprecum polifonia, cultura populară carnavalescă sau cultura râsului (de la a râde), cuvântul bivoc sau ambivalent, cronotopul, polisemantismul fenomenelor etc.. În ultima perioadă a creaţiei Bahtin elaborează teoria genurilor verbale, concepţia „metalingvisticii”, problema cuvântului străin ca fenomen primordial al gândirii umaniste, ideea contextelor apropiate şi îndepărtate, precum şi ideea „marelui timp” în sfera culturală...
Victoria Baraga, dr., conf. univ.
Cronotopul bahtinian. În contextul acestui sistem filosofic al lui M. M. Bahtin,fundamentat pe principiul dialogismului se înscrie şi conceptul de cronotop. „Vom numi cronotop (ceea ce în traducere ad litteram înseamnă „timp-spaţiu”) conexiunea esenţială a relaţiilor temporale şi spaţiale, valorificate artistic în literatură.(...) pentru noi este important faptul că el exprimă caracterul indisolubil al spaţiului şi al timpului”.
Spre deosebire de teoria lui Einstein, în care se susţine că timpul este cea de-a patradimensiune a spaţiului, Bahtin dă prioritate timpului, „timpul constituie principiul de bază alcronotopului”. Spaţiul contribuie la desfăşurarea timpului, îl face vizibil. Dar însuşi spaţiul devine cognoscibil şi mensurabil doar datorită timpului. Cronotopul constituie omodalitate ce permite perceperea timpului şi raportarea acestuia la lumea spaţială.
În filosofia bahtiniană şi, respectiv, în ştiinţele literare, conceptul de cronotop este adoptatcu sens metaforic. Cronotopul literar nu se reduce la parametrii fizici, deşi nici aceştia nu sunt neglijaţi, ci presupune o dimensiune artistică. „În cronotopul literar-artistic are loc contopireaindiciilor spaţiale şi temporale într-un ansamblu inteligibil şi concret. Timpul, aici, se condensează, se comprimă, devine vizibil din punct de vedere artistic; spaţiul însă se intensifică, pătrunde în mişcarea timpului, a subiectului, a istoriei. Indiciile timpului se relevă în spaţiu, iar spaţiul este înţeles şi măsurat prin timp. Intersectarea seriilor şi contopirea indiciilor constituiecaracteristica cronotopului artistic”.
Cronotopul artistic exprimă o modalitate de a reprezenta legătura indisolubilă dintre timp şi spaţiu. El este climatul desfăşurării imaginative a evenimentelor. Timpul este purtătorulunduirilor afective, care se înfăţişează prin figuraţia spaţială. De aceea cronotopul contribuie la constituirea imaginii literar-artistice. Structura cronotopică modelează universul romanesc, contribuind la actul creaţiei artistice exprimate prin imagini. Fiece mesaj, semantic prin naturasa, pentru a fi receptat de noi, trebuie să obţină o formă semiotică, exprimată prin sunet, culoare, cuvânt etc., pe care s-o vedem sau s-o auzim: „Fără această expresie spaţio-temporală nu este posibilă nici cea mai abstractă gândire. Prin urmare, orice intrare în sfera sensurilor se face numai prin poarta cronotopilor”. Prin urmare, orişice imagine literar-artistică posedă dimensiuni cronotopice. Astfel, cronotopică e îsăşi limba, structura internă a cuvântului. Hotarelecercetărilor cronotopice depăşesc domeniul literaturii şi, chiar, al culturii.
O altă funcţie a cronotopului constă în dezvăluirea structurii spirituale. Din perspectiva lumii romaneşti, cronotopul este poarta spre sfera semantică. Dimensiunea cronotopică în literatură şi în artă, în general, posedă o coloratură emoţional-valorică. Bahtin distinge un timp ciclic al aventurii în romanele medievale, un extratimp-ierarhic şi vertical al lumii danteşti sau o extindere spaţio-temporală, orizontală la Rabelais.
Deoarece cronotopul indică o coordonată a esenţei fiinţei, cronotopi sunt tot atâtea câte entităţi şi fenomene. Există cronotopi de diferite calificări, capacităţi sau amplitudini. Avem,cronotopurile genurilor sau speciilor literare. Fiecare temă, subiect sau motiv îşi are cronotopul său. Unele motive tind mai mult spre parametrii spaţiali ai materialităţii grosiere, precum cronotopul drumurilor, al scărilor, al cetăţii etc., pe când altele mai mult spre calificările afectiveale timpului, cronotopul naturii, a idilei. Cronotopurile de proporţii mai mari pot include pe altelemai mici.
Ceea ce este distinctiv în concepţia lui Bahtin, e că raportul dintre cronotopuri, ca imagini ale individualităţilor, este şi el dialogic. Reţeaua cronotopică este sfera deschiderilor semantice,pe care le oferă opera artistică prin interferenţa dialogică.
Concluzii. Prin prezentarea modelelor temporale, Bahtin indica deschiderea spre dialogarea cu alte dimensiuni temporale. Doar situaţia extrapoziţională a receptorului îi poate
deschide orizonturi spre viitor, dezvăluindu-i sensuri şi rosturi. Dimensiunea cronotopică în literatură şi în artă, în general, posedă o coloratură emoţional-valorică. Meritul cronotopului bahtinian constă în disponibilitatea de a dialoga atât cu Altul cât şi cu Sine. Tendinţa cronotopului artistic spre comuniune, conferă operei atât valoare semantică, cât şi dimensiune estetică.

