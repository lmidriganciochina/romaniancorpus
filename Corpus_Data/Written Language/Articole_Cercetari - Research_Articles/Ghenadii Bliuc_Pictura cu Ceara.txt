Ceara de albine, acest minunat material natural, a servit din timpuri străvechi drept liant la fabricarea culorilor pe larg răspândite în vechime și pe nedrept neglijate în epocile ulterioare. Pictura cu ceară antică reprezintă un fenomen pe cât de măreț și impresionant, pe atât de misterios şi puțin cunoscut în prezent. Cu regret, operele de mare valoare realizate în această tehnică, ce încântau ochii grecilor şi romanilor antici, nu au ajuns până în zilele noastre. Din această cauză, doar sursele scrise din acele timpuri ne furnizează anumiteinformații, destul de modeste şi contradictorii: „Știrile pe care le avem de la Vitruviu şi Pliniu, privitor la felul cum se lucra atunci acest gen de pictură numit cerographia sunt incomplete”.
Totuși, cercetările întreprinse de diverși specialiști (istorici, arheologi, oameni de cultură, artiștiplastici) ne permit să urmărim istoria acestui legendar gen de pictură.
Cu zeci de mii de ani în urmă culorile în bază de ceara erau deja folosite de unele popoare de pe glob,la vopsitul obiectelor de cult, măștilor funerare şi chiar a obiectelor de uz casnic. În Egiptul antic această tehnică era frecvent folosită la executarea picturilor murale.
În Grecia antică cuvintele „ceară” şi „culoare” erau sinonime, ceea ce dovedeşte că tehnica picturii cu ceară era predominantă în acele timpuri. Culorile erau preparate cu ceară topită la foc, de unde provine şi o altă denumire a acestui gen de pictură – encaustică (de la grc.egkaiein - a arde). Inițial pictura greacă avea un caracter decorativ, cu imagini plate asemănătoare celei din Egipt, treptat, maeştrii eleni au devenit într-atât deiscusiți, încât puteau reda faţa umană văzută prin sticla unui vas. Probabil că în acele timpuri s-a născut vechea legendă despre strugurii de viță de vie pictați într-atât de real, încât păsările încercau să ciugulească boabele. Măiestria picturilor era apreciată foarte înalt în Grecia antică. Pliniu scrie că operele maeștrilor consacrați erau atât de scumpe, încât nu aveau preț şi pictorii nu le vindeau, ci le făceau cadou. Despre aprecierea excepţională a muncii pictorilor şi a operelor lor ne vorbește şi faptul curios că un conducător deoști a început asediul orașului Rodos când a aflat că dincolo de zidul cetăţii se afla atelierul encaust renumit.
Majoritatea operelor greceşti au fost treptat transportate la Roma, dar soarta lor s-a dovedit a fi tragică – ele au ars în incendiile provocate de năvălirile barbarilor.
Pictura cu ceară a mai fost practicată la crearea icoanelor în primele secole de existență a Imperiului Bizantin. Treptat însă această tehnică a degradat şi a fost înlocuită cu metode mai simple şi mai rapide în executare: „În Evul Mediu, şi mai ales în Epoca Renașterii se preferau mai multe lucrări în ulei, pictura cu ceară nu a mai fost practicată, ci a fost uitată cu totul, nici Cennini şi nici Vasari nu o menționează în tratatele lor”.
Pe parcursul secolelor XVIII şi XIX s-au făcut mai multe încercări de a renaște faimoasa tehnică a encausticii antice. În anul 1847, în Franţa au fost descoperite rămăşiţele unui atelier de pictură din secolul alIII-lea d.Hr., unde s-au găsit instrumente şi materiale destinate picturii cu ceară. Patruzeci de ani mai târziu, în localitatea egipteană Fayum au fost găsite câteva sute de portrete antice, multe din ele fiind pictate în culori de ceară.
Portretele din Fayum au servit drept punct de pornire pentru cercetările contemporane în domeniul encausticii. Studiile în acest domeniu, întreprinse în Europa la sfârşitul sec. al XIX-lea – începutul sec. alXX-lea, au avut rezultate parțiale şi incomplete.
În Rusia o prodigioasă activitate de reconstituire a picturii cu ceară a efectuat-o pictorul şi cercetătorul V.V. Hvostenco. Munca lui titanică a fost continuată de fiica sa, T.V. Hvostenco şi, ca rezultat, encaustica antică a fost renăscută şi a căpătat o nouă viaţă: au fost descoperite secretele vechilor maeştri, dar au fost create şi procedee noi, adecvate nivelului contemporan de dezvoltare. În așa fel, arta plastică modernă s-a alescu un nou gen de pictură cu calități deosebite. „Folosirea cerii de albine ca material liant al culorilor îi dăpicturii anumite calități, ca de exemplu: pictura rămâne mată catifelat, este neoxidabilă, nu se îngălbeneşte, nu crapă, nu îşi schimbă volumul şi poate fi retuşată, culorile își păstrează prospețimea tonurilor şi vioiciuneainițială, ele se pot lustrui după dorință, iar apoi nu se pot distruge”.
La momentul actual sunt practicate două metode de pictură cu ceară - metoda rece şi metoda fierbinte. Metoda rece are drept liant ceara dizolvată la rece sau la cald în esenţă de terpentină, care se amestecă cu cleide caseină sau cu ou şi cu pigmenți de diferite nuanţe. Din culorile obţinute se poate executa o pictură păstoasă, folosind diferite pensule şi chiar cuțitul de paletă, ca şi în tehnica cu ulei.
Metoda fierbinte (encaustica) cere neapărat ca suportul pentru pictură sa fie încălzit în prealabil. Culorile în stare de pulbere fină se amestecă cu ceara de albini topită, ele se mențin continuu în formă de pastă vâscoasă sau în stare lichidă cu ajutorul căldurii în vase puse în nisip fierbinte, în apa caldă sau pepaletă specială cu încălzire electrică. Pictura se execută aplicând culorile cu spatule sau cu pensule aspre, în spatii bine încălzite, ca să nu se solidifice prea repede. La sfârşit toate neregularităţile se nivelează cu fierul de călcat sau cu un reşou electric, apoi pictura se lustruiește fiind frecată cu pânză de in sau de postav moale.
În Republica Moldova, în această minunată tehnică a encausticii au fost realizate pictura murală din vestibulul Poştei centrale din Chişinau şi pictura din foaierul Circului din Chişinău.
