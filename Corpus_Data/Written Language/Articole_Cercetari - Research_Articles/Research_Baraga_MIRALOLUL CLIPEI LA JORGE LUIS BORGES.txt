TITLE: MIRALOLUL CLIPEI LA JORGE LUIS BORGES
AUTHOR: Victoria Baraga

Opera scriitorul argentinian Jorge Luis Borges marcheză o cotitură în istoria literaturii hispano-americane. Temele şi motivele cultivate de Borges – precum visul, oglinda, labirintul, evadarea, eul, infinitul, absolutul – au fost ulterior preluate şi dezvoltate cu entuziasm. În creaţia lui Borges un loc aparte îl ocupă tema timpului. Autorul distinge variate forme temporale: timpul linear, timpul ciclic, timpul labirintic,timpul absolut etc. (Istoria eternităţii, Scrierile lui Dumnezeu, Grădina potecilor ce se bifurcă, Biografia lui Tadeo Isidoro Cruz, Nemuritorul, Tema trădătorului şi eroului, Aleph etc.).
Valenţele clipei. Gândirea clasică la antipodul eternităţii plasează clipa, drept cel mai minuscul
element temporal. Clipa simbolizează efemerul temporal, anularea duratei. Ea este doar legătura sau punteadintre trecut şi prezent. Însă ineditul viziunii borgesiene prezintă clipa dintr-o perspectivă neaşteptată, chiar paradoxală. Atât în poeme cât şi în povestiri, autorul argentinian menţionează potenţialul inestimabil al clipei, care se dezvăluie, atunci când aceasta este trăită plenar. Acea sintagmă minimă nu mai este la polul opus al eternităţii, ci chiar este un exponent al acesteia în lumea fenomenală. Autorul conştientizează că suntem plămădiţi din timp „Tu plămădit ai fost din timp. Eşti vis. Eşti fiecare clipă-nsingurată” (Nu eşti ceilalţi). Sau„Timpul este substanţa din care sunt făcut” (Noua vindecare de Timp). Adică timpul macină şi consumă în goana sa ireversibilă. În pofida acestui fapt, în aparenţă irecuperabil, Borges săvârşeşte un gest sateriologic:propune revendicarea eternităţii prin clipă. Autorul este prolific şi, în acest sens, având multitudini de variante ce nu se încadrează în tiparele logicii lineare. (Emma Zunz, Biografia lui Tadeo Isidoro Cruz, Funes cel ce nu uită, Miracolul secret, etc.). Acum ne vom referi doar la o povestire, care ilustrează plenitudinea clipei: Miracolul secret.
Dilatarea clipei prin actul creator. În nuvela Miracolul secret, naratorul omniprezent relatează istoria scriitorului evreu Jaromir Hladík. Al Treilea Reich asediaseră Praga şi, în curând, pe nouăsprezece martie 1939, Jaromir Hladík este arestat, şi condamnat la moarte, pentru că nişte adjective scrise cu litere gotice au părut suspecte. Execuţia a fost fixată tocmai pentru douăzeci şi nouă martie, la orele nouă dimineaţa. Iniţial nutrea un sentiment de teroare, pentru că va muri împuşcat, apoi îşi imagină conjunctura ce va avea loc, tratând-o în multitudinea variantelor posibile. Conducându-se de superstiţia că realitatea nu obişnuieşte sărepete previziunile, Jaromir anticipează la nesfârşit circumstanţele spre a împiedica decizia. Pe de altă parte, se străduia să trăiască din plin timpul avut la dispoziţie, căpătând sentimentul că este „invulnerabil şi nemuritor”. Chiar de la început, se spune că Hladík este autorul unui studiu cu un titlu semnificativ povestirii date Revendicarea eternităţii, cercetează influenţele evreieşti în creaţia lui Jakob Boehme şi scrie o tragicomedie neterminată cu titlul Duşmanii. El simţise un profund regret că va muri în curând fără să încheie lucrarea. Astfel, în ultima noapte, Jaromir se adresează lui Dumnezeu cu rugămintea de a-i îngădui să ducă la bun sfârşit opera: „Dacă exist în vre-un fel, dacă nu sunt o repetiţie a ta sau o erată, exist ca autor al Duşmanilor. Pentru a duce la capăt această dramă care mă poate justifica şi te poate justifica, am nevoie de un an în plus. Dă-mi aceste zile, Tu, cel care eşti stăpânul veacurilor şi timpului” . În visul dinspre dimineaţă, se văzuse căutându-l pe Dumnezeu într-o bibliotecă, unde bibliotecarul îl lămureşte că Dumnezeu se află într-una din litere a celor patru sute de mii de volume. Întâmplarea face că ţinând în mână un atlas declarat inutil, pune degetul pe o literă minusculă şi atunci o voce vecină îi spune „Timpul cerut de tine ţi-a fost acordat”. În dimineaţa zilei de douăzeci şi nouă, soldaţii au venit în celulă după el, a observat că-i respingeau privirile, sergentul i-a dat o ţigară, aşteptând ora nouă, vorbeau în şoaptă ca şi când era deja mort. Plutonul era pregătit, Hladík stătea la locul indicat şi a simţit cum o picătură grea de ploaie i s-a rostogolit peobraz şi când sergentul a dat ordinul final, universul fizic parcă se oprise. L-a început stupefiat de noua condiţie a nemişcării, apoi înţelesese că Dumnezeu a realizat pentru el acel miracol secret, conform căruia între ordinul morţii şi îndeplinirea acestuia să treacă un an de zile. A avut suficient timp la dispoziţie pentru laboratorul creaţiei, să prescurteze, să lungească, să aleagă dintre mai multe variante, să redacteze etc. Şi când a găsit ultimul epitet, picătura de ploaie s-a scurs de pe obraz, iar Hladík stătea răpus la pământ.
Naratorul prezintă existenţa personajului în două regimuri temporale, care se interferează. Hladík trăieşte într-o lume a legităţilor macrofizicii, care operează cu linearitatea timpului cronologic, calendaristic. El este situat într-o realitate istorică concretă: Praga, 14-29 martie 1939. În această dimensiune temporală nu există miracole, totul se întâmplă după principiile deterministe, fără excepţii. În pofida doleanţelor personajului, la nivel fizic datul destinului se realizează. Însă naratorul dezvăluie existenţa încă a unui regim temporal, cel realizat la nivel spiritual. În decursul scurgerii unei picături pe obraz, Hladík trăieşte la nivel mental şi emotiv experienţa temporală a unui an. Reuşeşte să lucreze la drama sa încât să fie împăcat cu sine, îşi echilibrează sentimentele până la a îndrăgi garnizoana şi curtea temniţei. Acest timp afectiv-mentalfuncţionează după alte legităţi, fără a fi apt de a interveni în ordinea timpului fizic, acesta îşi desfăşoară existenţa într-un spectru mai elevat ce îşi recunoaşte sursa alimentaţiei în sfera sacrului. Atunci când gândul planează pe aripile visului sau altor forme de evaziuni, conştiinţa timpului este deluzorie şi aparentă. Acest fapt îl confirmă epigraful selectat de autor: „Şi Dumnezeu l-a făcut să moară pentru o sută de ani,/ apoi l-a înviat şi l-a întrebat:/ – Cât timp ai stat aici?/ – O zi sau poate mai puţin/ De-o zi, a răspuns el”.
Cele două visuri din povestire prevestesc şi ele cele două regimuri temporale. Visul despre o partidă de şah interminabilă între două familii ilustre, care începuseră cu multe secole în urmă şi în care Hladík urma să participe, dar alergând prin „nisipul unui deşert ploios”, dar nu-şi mai amintea nici figurile, nici regulile jocului, sugerează postura sa într-o lume istorică a războiului, dominată de groază şi imposibilitatea de a acţiona. Atâta timp cât personajul se află în captivitatea acestei dimensiuni, el este înfrânt.
Celălalt vis prevesteşte şansa miracolului secret de a exista şi în alt timp. Dumnezeu îi oferă lui Hladík timpul solicitat pentru realizarea dramei. Fapt care se şi întâmplă la nivel mental, graţie extinderii timpului spiritual. Acest univers temporal ţine de lumea interioară a personajului, unde forţa creatoare realizează o deschidere a clipei spre tărâmurile miracolelor tainice. Dilatarea clipei prin actul creator constituie una din soluţiile de depăşire a timpului liniar.