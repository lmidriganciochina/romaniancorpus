
Naraţiunea din romanul Enigma Otiliei de George Călinescu ne propune să desluşim cumcronotopul de la finele secolului al XIX-lea, începutul secolului al XX-lea încearcă să modeleze un caracter, o personalitate care trebuie să se integreze şi apoi chiar să reprezinte lumea nouă. Romanul, în totalitatea lui reprezintă structura cronotopică a Bildungsromanului tradiţional, în care eroul tinde să devină, se dezvoltă, creşte moraliceşte, se formează cu ajutorul mediului şi alpersonajelor.
Astfel avem un tânăr şi o tânără – Felix şi Otilia – îndrăgostiţi, la vârsta adolescenţei. Felix doreşte, mai întâi, să devină în viaţă un mare doctor, să-şi facă o carieră. Fiind lipsit de experienţa vieţii el va întâmpina o sumedenie de piedici, pe care, singur va trebui să ledepăşească. Aşa că acţiunea se dezvoltă în jurul acestor două personaje în devenire, care se formează alături ca două caractere, personalităţi.
Majoritatea personajelor din jurul lui Felix insistă asupra ideii că acesta e încă un copil. Eleste docil, ascultător, hrăpăreţ. Fiecare scenă la care este prezent, voluntar sau involuntar, devine o lecţie de viaţă pentru el. Anume anii petrecuţi în casa lui moş Costache vor fi anii săi de ucenicie. Ei încep, odată cu venirea sa din provincie, la capitală, ca să facă studii la Universitateade Medicină.
Chiar de la începutul romanului facem cunoştinţă cu presupusul personaj central şi suntem informaţi că e încă tânăr şi neexperimentat şi desluşim cronotopul încercării, ceea ce accentuează o perspectivă a Bildungsromanului: „Faţa îi era însă juvenilă şi prelungă, aproape feminină... Din chipul dezorientat cum trecea de pe un trotuar pe altul în căutarea unui anume număr, se vedea că nu cunoştea casa pe care o căuta”.
Alegerea studiilor superioare, anume student la medicină, ca etapă primă în maturizarea şi devenirea eroului, implică o adevărată artă a vieţii, deoarece fiecare tânăr care are ambiţia de a deveni cineva în viaţă, începe prin a face studii superioare. În majoritatea Bildungsromanelor o etapă importantă în devenirea personajului o constituie studiile, educaţia, învăţătura.
În continuare autorul face o analepsă, arătând cum a crescut Felix, aceasta accentuând considerabil structura de Bildungsroman: „Felix nu văzuse pe Costache Giurgiuveanu decât cu mulţi ani în urmă, ca copil, şi tot atunci o cunoscuse şi pe Otilia, care era o simplă fetiţă... Zăpăceala lui Felix era dar explicabilă”.
Şi întâlnirea cu Otilia, dar şi ceremonialul în care acesta face cunoştinţă cu celelaltepersonaje, rude ale familiei, arată în Felix un om încă neîndemânatic. Sentimentul avut iniţial faţă de Otilia, îi aduseră aminte de mama, pe care a pierdut-o pe când era încă în clasele primare, una din primele experienţe dure din viaţa lui.
Şi în discuţie cu celelalte personaje, mai ales feminine, Felix singur recunoaşte că este lipsit de experienţă şi răspunde: „— Domnişoară Aurica, ceea ce spui trebuie sa fie adevărat, deşi eu nu am experienţă...”.
Apoi, observăm că în procesul de devenire al său, Felix tot mai mult pare a fi preocupat,totuşi de carieră, ori, prin aceasta el, mai degrabă, încearcă să fugă de realitatea în care a nimerit: „Cu timpul, Felix se obişnui în casa lui moş Costache, în care începu să se simtă bine... Aştepta cu nerăbdare să se deschidă universitatea, pentru a se pune cu aprindere pe muncă, voind să-şi facă o cariera solidă, cât mai curând. Numără lunile până la majorat, tăind pe un calendar săptămânile trecute şi făcând de pe acum planuri asupra viitorului”.
Devenind student, el continuă cu insistenţă să descopere şi să cunoască lumea. Multe le află de la colegii de la medicină. Din toate acestea el acumulează experienţă de viaţă, dar marea experienţă, marea aşteptare şi împlinire a vieţii mai întârzie. Dar, probabil întârzie deoarece încănu-i cunoaşte aspectul, conţinutul: „Felix îşi dădea prea bine seama că iubeşte pe Otilia, fără să poată determina conţinutul acestui sentiment”.
Timpul concret îl revedem, abia în capitolul IX: „În martie, Felix îşi făcea planuri mainerăbdător ca oricând.
Cu puţin înaintea Crăciunului împlinise douăzeci de ani. Mai avea deci câteva luni şi devenea major. Se făcuse acum mai îndrăzneţ, mai conştient de sine, însă lipsa de bani îl chinuia, jignea orgoliul lui”.
Maturizarea lui Felix este arătată mai ales în evoluţia sentimentului erotic. Plecarea inopinată a Otiliei la moşie la Pascalopol, fără să-l anunţe pe Felix, apoi la Paris, deschide o nouă filă în viaţa eroului. Supărat, acum el, pentru prima dată, dă dreptate spuselor Aglaiei şi Auricăi, precum că Otilia e o zgâdie, destrăbălată. Este o nouă lovitură dată de soartă, un alt prag pestecare trece cu greu – dezamăgirea în dragoste. Ca urmare începe altă etapă – dezolarea: „Ieşi în oraş din ce în ce mai des, mâncă la restaurante, merse cu colegii la berării şi se-ntoarse câteodată la ziuă, ameţit de băutură. Făcuse cunoştinţă cu câteva studente emancipate, de purtări îndoielnice, care luau parte la petreceri cot la cot cu studenţii, şi-şi dezvoltă prin ele iniţiativa personală”.
O altă lecţie o primeşte de la Stănică, cel mai potrivit personaj pentru a interveni în astfel de situaţii. Acesta îl invită la un restaurant de-al lui moş Costache unde-i face cunoştinţă cu Georgeta, o curtezană frumoasă, care-i deveni amantă, stabilind o altă fază importantă în devenirea lui. Gândurile care îi vin după această primă întâmplare erotică denotă creşterea de conştiinţă: „Sufletul lui era răscolit ca de o furtună mare. Venise la Bucureşti cu gânduri de muncă, cu ambiţii mari, găsise o fată aşa cum o visase, îi jurase iubire şi stimă pe toată viaţa, şi acum ajunsese să doarmă noaptea la o individă suspectă”. Anume prin astfel desolilocuri şi monologuri se arată creşterea lui morală şi maturizarea sentimentelor.
Pe măsură ce înaintează în vârstă, sufletul i se calmează şi începe să aibă o viziune mai obiectivă asupra lucrurilor. Iar lipsa Otiliei a folosit ca un prilej de a medita adânc asupra existenţei de mai departe. La reîntâlnirea cu Otilia, după foarte mult timp, îl vedem deja matur. Cu timpul, Felix intră tot mai des şi mai insistent în discuţiile ce aveau loc între membrii familiilor. Şi intervenţiile lui sunt într-o creştere - la început tăcea şi asculta, apoi intervenea din când în când, greşind uneori, apoi intervenea cu gânduri tot mai înţelepte şi măsurate, mature,apoi, chiar cu propriile sale teorii stabile.
Cariera sa şi dragostea parcă se împletesc perfect la finele romanului, dar totuşi cariera pare să ia întâietatea. Otilia simte acest lucru şi hotărăşte să se despartă definitiv de Felix. Plecarea Otiliei şi căsătoria ei cu Pascalopol peste hotare este ultima încercare prin care trece Felix în maturizarea sa. După ultima întrevedere a lui Felix cu Otilia îl vedem deja format: „Deatunci Felix n-o mai văzu niciodată pe Otilia. Află numai că se căsătorise cu Pascalopol, pe care-l urî din nou.
Războiul dădu lui Felix, peste câţiva ani, prilejul de a se afirma încă de tânăr. După încheierea păcii fu aproape numaidecât profesor universitar, specialist cunoscut, autor dememorii şi comunicări ştiinţifice, colaborator la tratate de medicină cu profesori francezi. Se căsători într-un chip care se cheamă strălucit şi intră, prin soţie, într-un cerc de persoaneinfluente” .
Iată deci traiectul cronotopului Bildungsromanului, cum a ajuns Felix de la un copil ce nuînţelegea de ce toţi plâng la moartea mamei sale, la mare doctor, profesor universitar, autor cu renume în străinătate.
