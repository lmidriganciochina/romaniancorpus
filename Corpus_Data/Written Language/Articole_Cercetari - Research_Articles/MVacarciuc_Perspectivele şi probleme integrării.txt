

În Cuvânt înainte la lucrarea Pedagogie şi folclor, Stanciu Stoian şi Petre Alexandru afirmă: „Noi suntem convinşi că ideile de bază ale unei gândiri pedagogice perene, la început primitivă, intuitivă, acum raţională, ştiinţifică, îşi găsesc, în esenţă, rădăcinile în ceea ce am putea numi pedagogie folclorică. Nu explicit, nu discursiv şi logic închegat, ci implicit, la nivelul sugestiei şi înţelepciunii populare”. Două sunt, după părerea acestor autori, aspecteleeducaţionale asupra cărora trebuie să ne aplecăm atunci când cercetăm folclorul din punct de vedere pedagogic: aspectul epistemic, referitor la concepţia educaţională folclorică, şi aspectulaxiologic, referitor la valenţele educative ale folclorului.
Înţelepciunea populară, întruchipată în special în proverbe şi zicători, se adresează minţii; creaţiile epice şi lirice se adresează sufletului, simţirii. Şi unele, şi celelalte conţin numeroaseidei, care pot fi folosite conştient şi sistematic în procesul instructiv-educativ desfăşurat în instituţiile şcolare.
Tradiţiile, transmise din generaţie în generaţie (poveţe, sfaturi, folclor literar în general) şi prin practica tradiţională (obiceiuri şi datini), sunt nu numai o dovadă a preocupării poporului nostru pentru perpetuarea fiinţei naţionale, ci şi un nesecat izvor de inspiraţie pentru pedagogia cultă.
În tradiţie se preia ceea ce corespunde unei anumite stări afective a generaţiei noi şi, în acelaşi timp, ceea ce se impune prin calitatea sa şi ceea ce are prestigiu; prestigiul însuşi fiind datde respectul pentru înaintaşi. Tradiţia explică legătura în timp şi continuitatea relaţiilor sociale prin rolul său formativ: ea oferă modele de activitate, scutindu-1 pe om de căutări pentru rezolvarea fiecărei probleme în parte; în acelaşi timp, ea duce la o solidaritate socială şi naţională în timp şi spaţiu.
Folclorul este o ramură specializată a tradiţiei. Într-o concepţie limitativă, folclorulcuprinde totalitatea producţiilor populare artistice – literare, muzicale, coregrafice şi plastice. Marile creaţii folclorice ale poporului nostru sunt legate de momentele de răscruce din istoria naţională, când imaginaţia populară a creat modele de eroi şi fapte în care oamenii credeau şi pe care doreau să le imite. Proverbele şi zicătorile sunt chintesenţa învăţămintelor trase din experienţa de viaţă cotidiană, din reuşitele şi eşecurile suferite de omul de rând, în confruntarea cu realitatea. Formele concrete ale creaţiilor folclorice – muzică, poezie, dans, costum etc. – exprimă complexitatea spiritualităţii populare româneşti, în ele împletindu-se fantezia curaţiunea, esteticul cu pragmaticul, în oglindirea şi interpretarea lumii.
Pătrunderea copilului în cultură se produce în familie, începând din primii ani de viaţă, la nivel popular, şi se continuă pe tot parcursul vieţii în comunităţile sociale din care face parte şi, într-un mod sistematic, în instituţiile şcolare. Educaţia însăşi este o tradiţie, o învăţătură în senslarg. Faptul că ea devine, la un moment dat, o activitate socială specializată şi instituţionalizată, iar tradiţia nu, faptul că educaţia prin şcoală este organizată şi sistematică, iar tradiţia acţioneazăspontan nu-i micşorează acesteia din urmă rolul formativ asupra personalităţii copilului.
Înţelepciunea pedagogică populară stă la baza multor sisteme de educaţie. În ceea ce ne priveşte pe noi, românii, „cel mai mult pot ajuta folclorul şi folcloristica, iar în cadrul folclorului,latura paremiologică, proverbele şi zicătorile şi, alături de ele, făcând oarecum parte din familie, ghicitorile şi jocurile pentru copii”.
Basmul şi povestea s-au născut, probabil, ca o evadare umană din cotidianul nu totdeauna aşa cum românul şi l-a dorit şi ca proiecţie a celor mai înalte aspiraţii ale sale spre bine, frumos, cinste şi omenie. Realitatea din care s-au născut şi pe care o regăsim în aceste creaţii este înfrumuseţată, dar şi plină de neprevăzut, de confruntări între bine şi rău, aşa cum viaţa însăşieste. Minunea din basm exprimă nu numai năzuinţa, ci şi încrederea poporului că lumea poate deveni mai bună şi că oricând poate interveni ceva favorabil omului, dacă el ştie a se folosi de împrejurări.
Preşcolarul exprimă, în funcţie de experienţa proprie şi a prietenilor săi şi cu referire la situaţii concrete, ce e bine şi ce e rău. Lumea basmului îi îmbogăţeşte orizontul binelui şi răuluiprin comportamentele dezirabile sau indezirabile ale eroilor. Copilul se simte îndemnat să făptuiască binele, pentru că el însuşi face parte din această lume fantastică, se identifică cu eroul şi-şi doreşte răsplata binemeritată pentru faptele sale. Asemenea eroului din basm, copilul întâmpină în viaţă greutăţi, trăieşte evenimente care-i pun la încercare puterile şi priceperea, deseori eşuează şi trebuie s-o ia de la capăt. Învaţă din greutăţi şi nereuşite. Se loveşte de pragulde sus şi-l vede pe cel de jos! Îşi asumă greşeala: Capul face, capul trage! Mai mult decât orice discuţie moralizatoare, mai mult decât orice sfat sau dojana, „retrăirea” evenimentelor alături de erou şi exemplul viu al acestuia îl învaţă pe copil purtarea bună.
Proverbele sunt formulări concise, plastice, relativ stereotipe, care exprimă concentrat adevăruri cu valoare generală, rezultând din îmbinarea unei largi şi bogate experienţe practice, cu observaţii pertinente asupra fenomenelor şi lucrurilor lumii înconjurătoare. Într-un limbajmetaforic, de mare forţă sugestivă, ele exprimă concepţia şi atitudinile specifice ale poporuluinostru şi conduc la o concluzie privind o normă morală cu mare grad de generalitate. Însoţite de explicaţii, proverbele sunt accesibile copilului, sunt uşor reţinute şi reproduse, pătrunderea sensului lor producându-se treptat. Zicătorile sunt expresii populare menite a caracteriza succintşi plastic împrejurări ale vieţii. Ele reliefează o idee, un sfat, previn răul, susţin o afirmaţie.
Limbajul lor este obişnuit, cotidian, cu o structură metaforică mai accentuată decât cel a proverbelor. Zicătorile au valoarea unor reguli de conduită și un pronunţat caracter didactic.
Fără îndoială că, în lucrul cu preşcolarii, această diferenţiere nu are nici o importanţă. Semnificativ este să se folosească valenţele educative cuprinse în aceste nestemate ale cugetuluiromânesc, pentru sensibilizarea copiilor şi introducerea lor, într-o formă accesibilă, în lumeavalorilor.
Hărnicia şi lenea {Munca e brăţară de aur; Ce poţi face azi, nu lăsa pe mâine; Lenea ecucoană mare care n-are de mâncare; Leneşul la toate zice că nu poate), cinstea şi necinstea/hoţia (Cinste dai, cinste ai; Cine fură azi un ou mâine va fura un bou; Ocaua mică),chibzuinţă (Paza bună trece primejdia rea; Întâi te gândeşte şi apoi porneşte; Lăcomia pierdeomenia); răbdarea (Cu răbdare şi silinţă, totul este cu putinţă; Graba strică treaba; Lasă-mă să telas), prietenia (Prietenul la nevoie se cunoaşte), adevăr (Cine a minţit o dată şi-a mâncat credinţa toată; Nu umbla cu mâţa-n sac, că i se văd ghearele), frumosul (din basme: picat din soare, rupt din soare, ca ziua de frumoasă, frumoasă de-ţi ia ochii, frumoasă ca o floare), învăţătura, înţelepciunea (Cine cum învaţă, aşa trăieşte; Cine ştie carte are patru ochi; Omul prost face ce vede şi ce aude crede), binele (Omul bun e ca pâinea caldă; Nu e de ajuns să ştii binele, ca să-l şifaci) ş.a.m.d., virtuţi şi vicii, merite şi defecte sunt reflectate de înţelepciunea populară. Desigur, prezentarea proverbelor şi zicătorilor în faţa copiilor presupune şi explicarea şi ilustrarea lor cuexemple concrete din realitatea accesibilă lor.
Ghicitoarea este o specie literară de mici dimensiuni, aforistică şi enigmatică. Este un joc colectiv lingvistic, apelează la metafore şi alegorii şi este destinată să verifice inteligenţa, abilităţile şi orizontul cultural al omului. Cuprinde o definire concisă a obiectului (fiinţă, lucru, fenomen), prin perifrază, alegorie, personificare sau metonimie, şi răspunsul, prin care se confirmă exactitatea judecăţii emise. Jocul cu ghicitori este antrenant, copiii fac efort raţional de a înţelege, fac conexiuni inteligente, pentru a surprinde esenţa relaţiei. Din punct de vedere psihosocial, jocul contribuie la intensificarea relaţiilor interpersonale, dezvoltă spiritul de întrecere şi dorinţa de afirmare a personalităţii.
Repertoriul ghicitorilor este foarte vast. Pentru copiii mici, se aleg ghicitori care pot fidezlegate cel puţin de o parte dintre ei, pentru satisfacţia directă a acestora şi stimulareacelorlalţi. Câştigul cognitiv şi în dezvoltarea subtilităţii gândirii tuturor este real. Exemple deghicitori adecvate preşcolarului mare: Cine are urechi şi nu aude? (Acul); Cine are şase
picioare, dar numai cu patru umblă? (Calul şi călăreţul); Ce trece prin apă şi nu se udă?(Umbra); Cine vine de la munte cu steluţe albe-n frunte? (Norii de zăpadă); Cureluşă verde/Prin iarbă se pierde (Şarpele); Este-un om ciudat/ vara-n cojoace-mbrăcat/şi iarna gol despuiat(Copacul); Intru pe o uşă şi ies prin două; când am ieşit pe cele două, sunt înăuntru (Pantalonii);Am un poloboc, peste poloboc un prosop, peste prosop măzărele, printre măzărele douătălgerele ce seamănă-ntre ele (Pământul, cerul cu stelele, soarele şi luna) etc..
Copiii sunt nu numai consumatori, ci şi producători de folclor. În cultura populară, folclorul copiilor ocupă un loc aparte. Este foarte accesibil, se învaţă prin imitaţie şi, pe anumite motive de bază, ingeniozitatea copiilor creează o multitudine de variante. Cele mai răspândite producţii artistice ale copiilor sunt cântecele-formulă şi recitativele numărători. În cântecele-formulă sunt invocaţi aştri, animale, plante sau personaje imaginare, pentru a le atrage fie bună-voinţa pentru autor, fie pedeapsa pentru duşmani.
Numărătoarea se prezintă sub forma unui recitativ organizat ritmic. Este folosită ca modalitate principală de distribuire a rolurilor într-un joc. De regulă, prin numărătoare se elimină pe rând, unul câte unul, participanţii la joc, ultimul rămas îndeplinind fie rolul de conducător dejoc, fie rolul cel mai nedorit.
Numărătoarea se foloseşte şi pentru a ţine evidenţa duratei unui drept la joc. De exemplu, la „huţuţ” (leagăn), un copil are dreptul la un număr stabilit de mişcări, după formula: lanţ, lanţ,codo-balţ, do-hot, clo-pot, care se repetă sau nu, conform convenţiei între participanţi. Pentru a-şi încerca puterea de stăpânire, copiii recurg la incantaţii, care ameninţă cu ceva neplăcut pe cel care nu se poate abţine (de la vorbă, râs).
O largă răspândire, expresivitate şi mare densitate tematică are celebra incantaţie Melc, melc, codobelc. Se presupune că forma ciudată, mişcările lente care se lasă observate de copil, purtarea casei în spinare (Am o arătare/Cu casa-n spinare, ghici, ce-i?) ar explica preferinţa copilului pentru această vietate. Mare deliciu le fac copiilor frământările de limbă. Încurcăturileprovoacă hazul asistenţilor, copilul se străduieşte să nu greşească, este preocupat de pronunţia corectă, conform tiparului. Este un bun exerciţiu de formare a capacităţii de pronunţie, chiar dacăuneori recitativul este total lipsit de sens logic.
Unele încep cu deviaţii de la numere, de exemplu: Uni, dani, trini, pani, dar continuă total tară sens: roti, coti, sava, mâli, găli, cioc. Sau: Uni, doni, trini, pani, cinca, linca, dudi, pudi, cioc. Altele sunt folosite numai şi numai pentru ritmicitatea şi, eventual, muzicalitatea pecare o au: An, dan, dez,/Zizi, mani, frez,/Zini, mani, pamparez./An, dan, dez.
Pentru reglementarea desfăşurării jocului, ingeniozitatea copiilor este deosebită. Regulilesunt exprimate prin coduri numai de ei înţelese, absolut obligatorii pentru participanţi. Astfel, cine vrea să facă o pauză în timpul jocului, fie că a obosit, fie că se află în dificultate şi speculează posibilitatea de a nu fi prins, de exemplu, fie că vrea să restabilească ordinea în joc,spune: Piripipo!, el iese din joc sau jocul se întrerupe, după caz. Tot pentru o pauză sau pentru a ieşi cu totul din joc se foloseşte atenţionarea: Trag o linie de foc/Şi nu mă mai joc!, iar pentru areintra în joc, copiii spun: Trag o linie de ceară/ Şi mă joc iară!
În jocul de-a prinsa, leapşa sau de-a guşu’, guş este cel care trebuie să prindă, iar celprins este leapşă. La începutul jocului, copiii sunt în casă, adică într-un spaţiu delimitat printr-un cerc desenat cu cretă sau zgâriat cu un băţ, în afară de guş. În casă, copiii nu pot fi prinşi. Guşulspune: Mătur casa de păduchi,/Cine nu-i afară-i guş! El poate inversa comanda şi să spună:Mătur casa de păduchi,/Cine nu-i în casă-i guş! În tot timpul jocului, copiii trebuie să fie foarte atenţi la conţinutul comenzii, pentru a se conforma ca să nu devină guş şi să alerge repede, fiespre casă, fie spre afară din casă. Jocul se termină pur şi simplu când copiii se plictisesc sau obosesc, fără recunoaşterea vreunei performanţe .
Copilul care intră în joc pe parcurs, pentru că a sosit mai târziu, este pită nouă şi arestatut de guş, habă-oarhă etc.
Unele reguli ale jocului sunt consacrate, altele se fixează ad-hoc, oricum, ele trebuind a fistrict respectate. Dacă copilul, să zicem, a tras linie de foc şi totuşi e prins, el aminteşte cu revoltă îndreptăţită: dar am tras linie de foc şi gușul trebuie să recunoască acest lucru. Nerespectarea regulii, frauda folosită pentru a obţine un avantaj sau victoria sunt sancţionate prinpedepse sau, mai grav, prin neadmiterea ulterioară a vinovatului în joc.
„Folclorul copiilor, majoritatea formelor actanţiale, instrumentale şi textuale ale ludicului infantil, împreună cu produsele orale şi cu obiceiurile populare ale celor mari, arată ubicuitatea şipolimorfismul culturii strămoşilor în tradiţia românească. Cinstirea înaintaşilor a reprezentat unrăspuns categoric dat morţii, perisabilităţii, timpului devorator. Era o luptă titanică, dusă cu moartea individuală în numele eternităţii neamului şi speciei”.
În mod curent, termenii tradiţie, tradiţional ne duc, justificat, cu gândul la trecut, la perenitatea şi conservarea a ceea ce este moştenit. Izvorâtă dintr-o îndelungată experienţă de viaţă, ca răspuns la cerinţele vieţii, tradiţia este însă un organism viu, pentru că oamenii sunt mereu alţii, experienţele lor sunt, în acelaşi timp, şi tipice, şi inedite, relaţiile dintre ei sunt dinamice, nevoile şi mijloacele de satisfacere a acestora se înnoiesc, se diversifică şi se îmbogăţesc. Experienţa se acumulează şi se transmite selectiv. Unele elemente apar, altele dispar în şi din tradiţie. Este suficient să ne gândim, în treacăt, la mijloacele cu care oamenii îşi producazi cele necesare traiului, la mijloacele de comunicare între ei, care au depăşit de mult şi cu mult graniţele familiei şi ale comunităţii rurale, la ritmul tot mai alert în care se succed schimbările economice, sociale şi politice etc., pentru a înţelege că tradiţia nu înseamnă nici pe departe ocramponare de trecut. Au dispărut şi dispar ocupaţii şi meşteşuguri, se modifică structura familiei, în sensul restrângerii ei la două generaţii, comunităţile sunt tot mai deschise, se schimbă concepţiile, relaţiile interculturale sunt tot mai intense şi multiple. Se împrumută tradiţii, adaptându-se, mai mult sau mai puţin reuşit, la specificul local.
Tradiţiile de familie nu pot fi separate de viaţa extrafamilială, de viaţa comunităţii. Aşadar, vorbind de tradiţii de familie, accentuăm faptul că, prin familie, copilul este parte acomunităţii şi trăieşte viaţa acesteia. Desigur, sunt şi tradiţii care țin strict de familie; de exemplu, cele legate de regimul cotidian al copiilor şi adulţilor, de relaţiile dintre membrii familiei, de evenimentele din viaţa personală etc., dar, în ultimă instanţă, copilul este pregătit, prin toată educaţia pe care o primeşte, tot pentru a trăi în comunitatea mai largă.
Prin latinitatea sa, poporul român este un popor pasional. Tradiţiile lui sunt dominate deculturi: cultul sacrului, cultul muncii şi al pământului, cultul patriei, cultul strămoşilor, cultul copilului, cultul omeniei, al binelui şi frumosului.
Ne vom referi, în cele ce urmează, la felul cum aceste culturi s-au oglindit în folclor şi în practicile tradiţionale, cu intenția de a evidenţia rolul lor în formarea orientărilor axiologice lacopii.
Cultul sacrului la români este cultul suprem. În familia tradiţională, copilul este învăţat şi obișnuit de foarte timpuriu cu anumite comportamente, care exprimă dragostea, recunoştinţa, speranţa şi încrederea în Dumnezeu, în Fiul şi Maica Domnului. Potrivit puterii de înţelegere, exprimare şi memorare, copilul este învăţat, de foarte mic, rugăciuni prin care cere ocrotirea divină, începând cu Îngeraşul şi continuând cu Tatăl nostru şi Născătoarea. Obiceiul rugăciunii este regăsit în prima jumătate a secolului trecut şi în uzul şcolar. Astfel, într-un manual de Citiredin 1936 se recomandă rugăciuni de rostit la intrarea în şi la ieşirea din clasă.
Deprinderile de viaţă cotidiană şi obiceiurile de sărbători învăţate în familie sunt pătrunse de cultul sacrului. Când se aşază la masă, copilul, alături de părinţi, îşi face semnul crucii; când se ridică de la masă, mulţumeşte Domnului pentru bucate, făcându-şi, de asemenea, semnul crucii; când porneşte la drum sau la o faptă, alături de mamă sau singur, îşi face cruce şi spune:Doamne, ajută-mi!, dă bineţe cu Dea Dumnezeu bine!
Copilul participă la slujbele religioase şi învaţă comportamentul adecvat diferitorîmprejurări; la 6-7 ani respectă unele restricţii alimentare impuse de post, dar are anumite înlesniri impuse de condiţia lui de copil. Sărbătorile de iarnă, aşteptate cu mare nerăbdare de copii, sunt un prilej deosebit de practicare a tradiţiilor. Dincolo de bucuria participării copiilor în cete, de atenţia care li se acordă de către gospodarii care-i primesc, de laudele şi darurile cu care sunt răsplătiţi copiii, colindele sunt, în mintea, în sufletul şi glăsciorul acestora, imnuri înălţate Creatorului şi Naşterii Mântuitorului.
Unele colinde sunt de dată relativ recentă şi de factură, probabil, cultă, dar ele au intrat în repertoriul popular şi au suferit intervenţii anonime, în principal, după particularităţile graiuluilocal. Dincolo de aceste aspecte, obiceiul colindatului este, cu siguranţă, străvechi.
Ciclul sărbătorilor de iarnă este legat de cel mai bogat repertoriu de obiceiuri şi se desfăşoară în jurul Crăciunului şi Anului Nou. Prezenţa în colinde a temelor laice ne duce cu gândul la sărbătorile precreştine legate de ciclurile cosmice, la solstiţiul de iarnă, când, după noaptea cea mai lungă a anului, soarele îşi recapătă vigoarea, la Dies Natalis Solis Invictis (ZiuaNaşterii Soarelui Neînvins). Celebrarea Naşterii Mântuitorului este asociată, în planul sărbătorilor de iarnă, cu tema mitică a timpului, care, la intervale regulate de timp, se regenerează. Dar, indiferent de originea sărbătorilor de iarnă, sărbătoarea Crăciunului este dedicată Naşterii lui Iisus, iar ritualurile prin care este celebrată sunt, la români, în esenţă, expresie a cultului sacrului. Cultura populară şi folclorul românesc au o dimensiune profund creştină. Postul, care precede această sărbătoare, pregăteşte creştinul pentru a o întâmpina într-ocât mai deplină curăţenie sufletească şi trupească .
Cultul patriei şi al strămoşilor exprimă sentimentele patriotice ale poporului nostru,„ sentimentul patriotic are în cel mai înalt grad o semnificaţie vie, el este, se poate spune, o stare de conştiinţă, mereu vie, concentrată şi deschisă. Prin el fiinţa umană se simte legată de pământul pe care trăieşte, de societatea în care trăieşte, de tradiţiile acesteia, de limba prin care se înţeleg, în mod obişnuit, oamenii. Pe scurt, patriotismul este corespondentul subiectiv al ideii de patrie, este reflexul viu al trăirilor unui popor, generaţiilor de-a rândul, al trecutului acestuia, ca şi al aspiraţiilor lui viitoare. Patria, pentru popor, este pământul pe care-1 munceşte şi din care trăieşte, poporul şi istoria lui, conştiinţa personalităţii şi originalităţii sale şi aprecierea lucidă a rânduielilor sociale”.
Omul înţelept are, în primul rând, răbdare şi stăpânire de sine: este aşezat, e în toate minţile, e cu cap, e limpede la cap, e cu scaun la cap, este cumpătat şi are spirit prevăzător. Desigur, nu i se poate pretinde tânărului, şi cu atât mai mult copilului, să fie înţelept, pentru că înţelepciunea se dobândeşte cu timpul, pe măsura acumulării experienţei de viaţă, pentru căomul, cât trăieşte, învaţă. Dar poate fi sfătuit să fie drept, modest, să aibă stăpânire de sine, să nu se întovărăşească cu cei răi. Mintea trebuie dobândită la timp, nu mintea românului cea de pe urmă.
Opusul minţii este prostia.
Prostul e într-o ureche, e lovit cu leuca, îi lipseşte o doagă, nu-i întreg la minte, e bătut încap, trebuie ocolit, cu el să n-ai de-a face, pentru că el dă cu bâta-n baltă, dă în gropi şi calcă-nstrăchini.
O deosebită grijă manifestă poporul pentru formarea morală a preşcolarilor. Cultul binelui este prezent în toate categoriile de opere folclorice.
Basmele, miturile şi legendele sunt pline de fapte bune ale eroilor, aceştia reuşind în acţiunile lor datorită calităţilor pe care le au, puse în slujba binelui şi împotriva răului.
Paremiile, cu deosebire proverbele şi zicătorile, au o bogată semnificaţie morală. Concizia proverbelor, limbajul metaforic de o mare forţă sugestivă le fac atractive, iar analogiacu fapte reale le face accesibile.
Fireşte, copilul nu surprinde întotdeauna şi dintr-o dată sensul figurativ, fapt care pretindeexplicaţii pertinente din partea adultului. Zicătorile vin să sublinieze adevărul cuprins în expresii menite a caracteriza succint şi plastic anumite fapte de viaţă şi să sporească valoarea unor reguli de conduită. Ele au un pronunţat caracter didactic. Virtuţile cardinale cuprinse în folclorul nostru sunt binele făptuit, adevărul şi dreptatea versus minciună, necinste, nedreptate.
Antrenarea copilului în activităţi practice îl ajută să îndrăgească şi să preţuiască munca, săfie perseverent, să se bucure de rezultatele muncii. Jocul – activitatea principală a copilului – îl învaţă să trăiască între ceilalţi, respectându-i şi pretinzând respect: cine încalcă regula jocului şi cine trişează este eliminat; cine ţine cu tot dinadinsul să câştige este evitat ca tovarăş de joacă;
cine nu ştie şi să piardă nu înţelege că pot fi alţii mai buni decât el, cel puţin la momentul dat, este luat în derâdere ş.a.m.d. Jocul este, putem spune, o şcoală a demnităţii, a respectului de alţii şi de sine, a conştiinţei valorii altora şi a celei proprii, a tăriei de caracter. Tradiţiile reflectate prin folclorul literar, obiceiurile şi datinile din practica tradiţională sunt nu numai o dovadă a preocupării poporului nostru pentru perpetuarea fiinţei naţionale, ci şiun izvor nesecat pentru pedagogia cultă. În transmiterea experienţei tradiţionale este esenţială imitaţia, care se manifestă preponderent la vârsta preşcolară mare. Copilul vede, aude, participă, memorează, pentru că repetă şi pentru că aşa fac cei mari. Formarea orientărilor axiologice lapreşcolarii de 6-7 ani corelează strâns cu poveştile populare româneşti. Basmul şi povestea conţin cele mai înalte aspiraţii ale poporului spre bine, frumos, cinste şi omenie, spre întruchipare a idealului de personalitate.
Folclorul, prin diversitatea creaţiilor, tradiţiilor de familie, prezintă un larg diapazon de calităţi şi trăsături pozitive, formând orientările axiologice necesare preşcolarului mare, care, ulterior, pe parcursul şcolarităţii, se vor consolida în capacităţi, convingeri, atitudini. Tradiţia este ceea ce se transmite de la o generaţie la alta prin diferite forme şi conţinuturi, cuprinse în folclor, sfaturi, norme, cerinţe etc. Conţinutul de bază al educaţieiaxiologice din perspectiva etnopedagogică se constituie din:
poveşti populare româneşti;
proverbe, zicători, jocuri;
tradiţii de familie;
practici şi experienţe populare.
Analiza conţinutului etnopedagogiei permite să stabilim setul de valori şi posibilităţile de însuşire a acestora de către preşcolari în cadrul educaţional.
