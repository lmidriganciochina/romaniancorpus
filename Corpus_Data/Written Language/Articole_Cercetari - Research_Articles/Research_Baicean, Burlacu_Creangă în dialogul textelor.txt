TITLE: Creangă în dialogul textelor
AUTHOR: Iraida Baicean, Alexandr Burlacu

Scriitorul de azi a ajuns să înțeleagă că „orice text trece printr-un pre-text; orice text esteun intertext; orice text este produs prin „transformarea” unui alt text; orice text este chiar „o maşină de produs texte”. Aceste idei fundamentale sunt conştientizate şi aplicate în scriitura modernă şi postmodernă mai cu seamă în a doua jumătate a secolului trecut.
„Un text se scrie cu texte şi nu cu fraze sau cuvinte”, afirmă Philippe Sollers. O altă figură importantă a noii critici franceze, Julia Kristeva, exprimă un adevăr, aproape fără paternitate: „Oricetext se construieşte ca un mozaic de citate, orice text este o absorbţie şi transformare a unui alt text”.
Fenomenul intertextualităţii este vechi cât lumea, dar cunoaşte o amplificare deosebită înliteratura secolului al XX-lea, în special în a doua jumătate. De regulă, relaţii intertextuale descoperim la orice scriitor, în orice capodoperă canonică.
Cei mai reprezentativi prozatori basarabeni – Vasile Vasilache, Aureliu Busuioc, VladimirBeşleagă, Ion Druţă, Spiridon Vangheli – stabilesc relaţii intertextuale cu opera lui Ion Creangă la nivel de expresii, motouri, citate ascunse, la nivel de imitaţie a spectacolului existenţial, de asimilare a artei narative, acestea eşuând uneori în pastişe sau în plagiat de diferit ordin.
La nivel de adaptare, prelucrare, parafrază sau parodie se fac exemplare nuvela cinematografică a lui Vlad Ioviţă „Se caută un paznic”, o transpunere intertextuală, cu subtext subversiv, primul roman postmodernist din Basarabia, „Povestea cu cocoşul roşu” de Vasile Vasilache, ambele cu trimiterialuzive la realităţile societăţii totalitare, proza lui Spiridon Vangheli, romanul panerotic „Gesturi” şi „Ţesut viu” de Em. Galaicu-Păun, la fel de autobiografice ca şi „Totul despre mine” sau „Sex & perestroika” de Constantin Cheianu, toate superludice, dar şi prozele semnate de Anatol Moraru , Ştefan Baştovoi , Alexandru Vakulovski, Vasile Ernu, Dumitru Crudu, Iulian Ciocan şi alţi douămiişti cu experimente nu tocmaideosebit de revelatorii.
Ceea ce se vede la suprafaţa acestor proze este că relaţiile intertextuale se stabilesc, cu precădere, la nivel de temă, motiv, personaj, fabulaţie, atmosferă, discurs, spectacol carnavalesc etc. Şi cum se ştie, tocmai oralitatea, erudiţia paremiologică, simţul genial instinctiv al limbii şi al etosului popular, plăcerea de a povesti constituie repere sigure ale unui model inconfundabil – Creangă. Desigur, modelul nu este reductibil doar la aceste componente, fie ele şi esenţiale.
Cultul povestitorului – în linia lui Neculce, Creangă, Sadoveanu – este la el acasă în scrisul lui Paul Goma, Ion Druţă, Vasile Vasilache, Aureliu Busuioc, Serafim Saka, Spiridon Vangheli, Anatol Moraru, Constantin Cheianu etc., dar nu suntem atât de siguri că acest fetiş al povestitorului ar spori, de exemplu, ontologia fiinţială sau poeticitatea romanului basarabean, care nu se bucură de mare prestigiu în Ţară. Iată de ce ne interesează aici mai mult impactul benefic al modelului narativasupra scrisului din spaţiul dintre Prut şi Nistru.
Catalogând scenele din „Amintiri” preluate de scriitorii basarabeni, observăm că moderniştii au preferinţă pentru peripeţiile – în partea întâi, la şcoală (mai multe episoade cu şcoala în viziunea luiPaul Goma ne duc cu gândul la Creangă), fuga de frica Sfântului Nicolai (sunt citabile mai multe pasaje din Ion Druţă sau „Totul despre mine” de Constantin Cheianu), prinderea cu arcanul a Bădiţei Vasile, călătoria la Pipirig cu David Creangă, bunicul, în fine, episodul cu caprele râioase ale Irinucăi ; în partea a doua, colindatul de Sfântul Vasile, furtul cireşelor, apoi pupăza din tei şi scăldatul fără încuviinţarea mamei sunt scenele transpuse, de regulă, într-o manieră jucăuşă, histrionică sau narcisiacă, o proză care se hrăneşte din amintiri, cu pătăranii şi scene luminoase, idealizând într-o cheie general-umană „copilul etern”.
Aceste segmente de realităţi cu personaje tipice în situaţii tipice, produse în serie, rămân totuşi în umbra modelului consacrat. În acest context, cu adevărat mult mai inedite, cum observă Nicolae Manolescu, sunt „Întâmplări în irealitatea imediată” de M. Blecher, întâmplări atipice.
Din punctul de vedere al omului normal, s-a spus totul sau aproape totul. Literatura modernă şi postmodernă este interesată de elementul patologic, de limitele de manifestare a omenescului în om. Inovaţiile subite vin acum din zonele tenebre ale fiinţei umane, lucru pe care îl conştientizăm cu întârziere, pentru că altfel cum am putea explica dificultăţile de receptare a copilului din capodoperalui M. Blecher? Expunerea schizoidă din „Întâmplări din irealitatea imediată” trebuie concepută, în contextul evoluţiei literare, ca o replică la trilogia lui Ionel Teodoreanu „La Medeleni”.
Proza tradiţională mizează, de fapt, pe tirajarea şi diversificarea locurilor comune, a unor poncife sacre, a unei întregi galerii de personaje crengiene sau sadoveniene. Un exemplu luat aproape la întâmplare este cel cu popa Vasile, din „Smaragda Theodorovna” (prologul romanului-fluviu „În preajma revoluţiei”) de Constantin Stere. Între personajele rebelaisiene (între care se diferenţiază „urieşul” Iorgu Răutu, un „zmău” sau un „leu”) aflăm pe un popă beţiv, care aleargă călare prin sate, spărgând casele gospodarilor şi crezându-se Suvorov. Smintitul popă, cu barba în vânt, numai în cămaşă şi izmene, este legat buştean şi aruncat într-o şarabană din care „porneşte un răget de fiară feroce”, apoi udat cu numeroase găleţi de apă, în fine ţinut sub cheie până la botezîntr-o cameră specială a conacului. Reminiscenţe crengiene atestăm la Gh.V. Madan, povestirile căruia sunt animate cu personaje humuleştene.
Se ştie că „Amintirile” se constituie aproape exclusiv din „scene”, secvenţe evenimenţiale.Arta narativă a lui Creangă, în latura ei strategică, este preluată mimetic de Ion Druţă chiar începând cu „De la noi din sat”. De aici încolo cele mai multe povestiri ale prozatorului cu şcoala la Creangă sunt centrate pe o scenă care se încheie cu un rezumat narativ, altele nu sunt altceva decât o înşiruire de scene cu analepse, silepse, elipse, rezumate şi alte figuri ale timpului sau modului narativ, în care naraţiunea ca reprezentare alternează cu naraţiunea ca expunere etc. De regulă, povestirea lui Druţă este alcătuite de o scenă cu un rezumat narativ sau viceversa: rezumatul narativ stă în capul unei scenei.
Oralitatea şi spiritul crengian animă povestirea autobiografică „Horodişte”, dar care nu se ridică la nivelul capodoperei lui Creangă. Scriitura lui Druţă aminteşte mereu de un deja vu. Iată doar câteva reminiscenţe păstrate de memoria epică: „Să-i spui ginerelui că-i al soacrei, asta putea să ţi-o facă numai cei din Horodişte, şi asta tata n-a vrut să le-o ierte consătenilor până la moarte”. Sau: „Eram mezin, al patrulea copil, ori, cu cele două surori ce au murit de mici, al şaselea, aşa încât, atunci când m-am ridicat şi eu copăcel, rămase puţin din frumoasele gâţe negre pe care le avusese mama de fată mare. Mai erau însă tineri şi plini de viaţă ochii negri, faţa bălaie, încununată de un zâmbet plin de bunătate – sfinte Dumnezeule, atâta bunătate creştinească, încât orice cerşetor, ori pui rătăcit de cloşcă, orice fir de iarbă călcat de roţi pe-o margine de drum găseau înţelegere şi compătimire în inima ei”.
Următoarea scenă începe cu un rezumat: „Aş zice că era harnică şi silitoare ca o furnică mama” ş.a.m.d. Ceea ce este modern la Druţă e naratorul îndoielnic. La Creangă, în „Amintiri” naratorul matur, ca organizator al textului, se distanţează de naratorul copil cu umor jovial. Desigur,interesul povestirii nu stă în moralitatea acţiunilor, ci în caracterul neobişnuit al cauzelor şi efectelor.
Departe de noi gândul că aceste „amintiri din copilărie”, mutate în secolul XX, sunt rescrise într-o cheie strict individuală, cum o face, de exemplu, Paul Goma. Ceea ce fascinează la Creangă este „copilăria copilului universal”. Întâmplările din „Amintiri” sunt valabile şi fermecătoare şi azi. (Într-un interviu, acordat lui Ion Ciocanu, Vasile Vasilache se destăinuia: „Copil, fiecare dintre noi se scaldă în Ozana sa proprie, nu? În clipa când îl citim pe Ion Creangă, Ozana lui devine un fel de Gange, râul sfânt al indienilor, îi aruncăm jerbe, îl hrănim cu petale de roze. Tot aşa bojdeuca din Ţicău.”)
Exemplar este şi „copilul teribil” în romanul lui Paul Goma „Din calidor” nu numai în memorabila scenă la scăldat. Un alt însemn al modelului narativ este „cheful lexical” la Creangă, preluat şi rescris original de Vasile Vasilache, la care remarcăm grija clasicăpentru modul de a spune.
Generatoare de idei este „cultura populară a râsului” (tratată în plan dialogic de Constantin Trandafir), care stă la baza imaginii „lumii pe dos” la Vasile Vasilache. De altfel, cele mai izbutite pagini de rescrieri crengiene ne dau Vlad Ioviţă, Vasile Vasilache, Ion Druţă.
Nu putem face abstracţie nici de scrierile proletcultiste, când reminiscenţe ale modelului apar în „Mama”, „Dimineaţa pe Nistru” de Ion Canna, „Hartene”, „Pe Valea Socilor” de G. Adam sau în „Podurile” lui Ion Constantin Ciobanu, un roman antiromânesc. Apele murdare ale istoriei îneacă hibridul din amintirea din copilărie cu ideologia totalitară.
O parodiere a „Amintirilor” la vârsta adolescenţei, din partea a treia şi a patra, sunt prozele lui Alexandru Vakulovski, Iulian Ciocan, Vasile Ernu, cu lecturi din Salingerer „De veghe în lanul de secară”, dar fără interes şi oarecum vulgare. Este adevărat, nu chiar atât de triviale ca parodia lui Mircea Nedelciu după „Povestea poveştilor”. Un anume curaj, în scenele erotice, descoperim la Constantin Cheianu în „Sex & perestroika”, acestea strivite de „Povestea lui Ionică cel prost”, în care se joacă o farsă în spiritul „Decameronului” de Boccaccio, amintindu-ne de iapa rămasă fără coadă.
„Se caută un paznic” de Vlad Ioviţă (scenariu cinematografic care rescrie povestea „Ivan Turbincă”), alături de romanele „Povestea cu cocoşul roşu” de V. Vasilache şi „Viaţa şi moarteanefericitului Filimon sau anevoioasa cale a cunoaşterii de sine” de V. Beşleagă, constituie partea turbulentă a „literaturii subversive”. În ultimă instanţă, „raiul”, la poarta căruia personajul lui Ioviţă trebuia să străjuiască, reprezintă, de fapt, o parodie a imperiului sovietic. Nu întâmplător, la un moment dat, sfântul Petru (în regim aluziv, membru al biroului politic al c.c.) chiar îi sugerează divinităţii (secretarului general al p.c.u.s.) că „surdomuţii sunt cei mai buni păzitori. Numai în ei poţi avea încredere”. Este puţin spus că transpar aici erorile regimului de ocupaţie, nerăbdător să instaleze prin teroare, cu orice preţ, raiul pe pământ:
„- Lămureşte-ne, Doamne, că nu mai înţelegem nimic, îl rugară apostolii pe Dumnezeu.
- Nici eu, dădu din umeri Dumnezeu, întunecându-se la faţă.
- Cine altul să ştie, dacă nu tu, Doamne, se năpustiră atunci apostolii asupra lui. Tu le-ai făcut petoate, nu noi.
- Da, zise Dumnezeu, frecându-şi fruntea cu pumnul. Aşa-i. Dar nu ţin minte. Am uitat. Demulta fost asta. Şapte mii de ani în urmă. Pare-mi-se că, totuşi, înger-femeie şi înger-bărbat n-am făcut. Am făcut ceva de mijloc. Şi aşa putea să se întâmple . Fiindcă înţelegem cu toţii că nu-iuşor să faci lumea în şapte zile.”
Un mod complex de dialog artistic cu opera lui Creangă aflăm la Vasile Vasilache sau la Paul Goma. „Ţesătura dialogală dintre cuvinte”, pe care Anatol Gavrilov o ilustrează într-un articol cuobservaţii pertinente, reprezintă un aspect inedit în impactul modelului narativ al lui Creangă asupra prozei de azi. Un exemplu revelator este arta narativă a lui Paul Goma. Romanul „Din calidor” se remarcă nu numai prin documentarism sau naturalism, ci şi prin dialogismul intens nu numai în interiorul cuvântului, al citatelor în citate şi în alte structuri dialogice, dar şi prin polemici artisticecu alte texte despre drama Basarabiei şi, mai ales, cu „Biserica albă” şi „Povara bunătăţii noastre” de Ion Druţă. Este adevărat, într-un dialog subtil cu Paul Goma intră Aureliu Busuioc cu „Hronicul Găinarilor”. „Calidorul” devine treptat o Agora a literaturii române din Basarabia.
Acest „excepţional poet al cruzimii” este şi un mare explorator alcuvântului bivoc, al construcţiilor hibride, al plurilingvismului. Dialogismul prozei sale face, la drept vorbind, calitatea cea mai de preţ a poeticii sale. Iată de ce valoarea romanului lui Paul Goma nu se reduce la documentarism sau la naturalism, ea stă, în primul rând, în dialogismul poeticii sale.
Confuzia dintre autor şi narator, mai bine-zis, identificarea autorului cu naratorul, aşa cum observă Ion Negoiţescu (pentru care „Din calidor” este un roman al amintirii), este încurajată nu numai de memoria lui Paul Goma copilul, ci şi de memoria lui Paul Goma scriitorul (disidentul), aflat într-un permanent dialog nu numai cu sine însuşi, dar şi cu părinţii, cu istoria, cu cititorii. Este o memorie specifică. Aşa cum observă Ion Negoiţescu, naratorul, „amintindu-şi, deşi se situează iniţial în vârsta contemplaţiei lui de atunci, împleteşte şi completează propria sa memorie, mărginită,desigur, cu memoria părinţilor săi şi chiar cu memoria istoriei”. Memoria lui Paul Goma „actualizează” mai multe scene, lucruri, evenimente la care a fost martor ocular protagonistul sau narează ceea ce a auzit acesta de la alţii. Important este că deschide spaţii şi teme absolut noi pentruliteratura română.
Dialogul se instituie, mai întâi, între Goma scriitorul şi Goma copilul, apoi între aceşti doi (minorul şi maturul) şi părinţii săi, Moş Iacob, vecinul – „premar” –, alţi locutori extrem de memorabili şi pitoreşti prin limbaj, prin maniera lor de a interpreta lumea.
Discreditarea oricărei identităţi de sens prin jocul de cuvinte, distrugerea parodică a structurilor sintactice, citatele ascunse, discursul altuia în limbajul altuia sunt cele mai simple şi maifrecvente procedee de intensificare a vocilor. Cuvântul se umple de rezonanţe dintre cele mai neaşteptate, dar farmecul acestui roman stă, mai mult, în orchestrarea vocilor personajelor. Romanul este, cu adevărat, un ansamblu de voci, de stiluri aflate într-un dialog continuu. Plurilingvismul este marca unui roman autentic. Limbajul personajelor este puternic individualizat, un fenomen foarte rarîn romanul basarabean. Cu funcţii diferite în ansamblul întregului, limbajul personajelor amalgamează stilurile, distrug graniţele dintre ele.
Literatura postmodernistă, trecând mai multe dialoguri cu marii prozatori ai lumii, rămâne memorabilă şi esenţial inedită mai întâi în dialogul ei cu Creangă, Sadoveanu, Rebreanu, HortensiaPapadat-Bengescu, Camil Petrescu sau, mai rar, Mateiu I. Caragiale (în cazul lui GhenadiePostolache). În ultimă instanţă, modelul narativ asumat creator conferă prozei basarabene şansa de a ieşi din provincialismul vetust şi anacronic.
