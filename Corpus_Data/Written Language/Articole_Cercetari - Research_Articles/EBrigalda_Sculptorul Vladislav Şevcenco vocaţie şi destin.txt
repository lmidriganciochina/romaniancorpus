

Explicând originea vocaţiei, unul dintre discipolii lui Sigmund Freud, Alfred Adler, afirma că „vocaţia se conturează odată cu formarea personalităţii, care nu este una înnăscută, ci dobândită” , iar James Hillman susţine că noi toţi, încă înainte de naştere, suntem purtători ai imaginii personalităţii şi vocaţiei noastre. Se pare că, vocaţia este nu numai o abilitate nativă, ci şi o binecuvântare Dumnezeiască.
Vladislav Şevcenco , a moştenit vocaţia sculpturii de la tatăl său, sculptorul Dimitrie Şevcenco. Din fragedă copilărie, el a simţit plăcerea şi bucuria posibilităţii de a-ţi urma propria vocaţie. Pasiunea lui pentru sculptură a constituit cheia pentru performanţele sale ulterioare.
Studiile artistice le-a început la Şcoala Republicană de Arte Plastice I. Repin din Chişinău. Aici a studiat sculptura, desenul şi compoziţia în atelierul Nataliei Vlasova, sculptor cu studiiserioase, obținute la Institutul de Arte din Kiev şi la Şcoala Superioară de Artă Industrială Fraţii Strogonov din Moscova . Lucrările ei au fost achiziţionate deGaleria Tretiakov, de Muzeul Naţional de Arte din Moldova, de Muzeul de Arte din Bacău, Muzeul de Artă Eneolitică Cucuteni din Piatra Neamţ, iar întreaga creaţie a ei este menţionată cu Medalia Galeriei Tretiakov. La finalizarea studiilor, Vladislav Şevcenco realizează lucrarea de diplomă inspirată din povestirea Aventurile lui Buratino, scrisă de Alexei Tolstoi după celebrapovestire Aventurile lui Pinocchio de Carlo Collodi.
La sfârşitul anilor ’80 – începutul anilor ’90, sculptura în Republica Moldova se dezvoltă sub semnul dorinţei de a înnoi limbajul plastic, de a reevalua raportul cu universul vizualului.Sculptorii tineri - Ion Zderciuc, Ioan Grecu, Tudor Cataraga, Dumitru Verdianu, reîntorşi în tară din străinătate, unde şi-au făcut studiile în cele mai prestigioase instituţii superioare din România, Rusia, Ucraina, adoptă modalităţile moderne de expresie în sculptură. Creaţia lor, influenţată, nu în ultimul rând, de marele sculptor român Constantin Brâncuşi, atestă un proces de continuă reducere la forma esenţială, înţeleasă ca metaforă asupra condiţiei umane. În acest context, arta tânărului sculptor Vladislav Şevcenco, aflat în perioada formării, se plasează oarecum izolată. El nu renunţă la sugestiile figurativului, nu recurge la stilizări sau abstractizări, ci rămâne fidel principiilor esenţiale ale tradiţiei realiste. În creaţia sa, el este influenţat, în special, de artapopulară, elementul folcloric fiind prezent nu doar în modul de tratare a formei, dar şi în atmosfera în care se află personajele, în evocarea naraţiunii implicate de subiect.
Caracterul narativ al demersului plastic l-a determinat pe tânărul sculptor să recurgă la plastica mică, de interior. Naraţiunea folclorică aduce în creaţia lui, laolaltă fantasticul şi aparenţa anecdotică. „Elemente ce ţin de joc, de glumă sunt proprii compoziţiilor naive, dar executate cu o
mare măiestrie profesională, ale lui Veaceslav Şevcenco, plecat de timpuriu din viaţă. Compoziţiile de gen, personajele de basm, animalele, caricaturile de dimensiuni miniaturale amintesc de desenele animate reprezentând un spectacol teatral” – menţionează muzeografulV.Suruceanu.Debutul său ca sculptor s-a produs foarte devreme, la nici 20 de ani ai săi. Alternând registrul realist cu cel fantastic, Vladislav Şevcenco creează un amplu comentariu, în care legendele stau atât de firesc alături de evenimentele vieţii cotidiene.
Compoziţiile lui Vladislav Şevcenco au drept subiect nişte istorioare, în mare parte cu personaje comice sau scene din poveşti. Personajele sale din poveştile populare moldoveneşti, asemănătore cu Tândală şi Păcală, sunt redate cu un umor rafinat. În acelaşi timp, din aceste compoziţii transpare şi atitudinea ironică faţă de sine a autorului.
Modelate în bronz, prin adăogarea materialului, parcă acoperind o carcasă, care se întrezăreşte pe alocuri – dovedind prezenţa stilului propriu în modelare. Astfel sunt reprezentatediverse personaje: un ţăran stând într-o căruţă cu un butoi cu vin şi mânând un cal sleit de puteri (compoziţia Moş Ion), trei ţărani împingând un car plin cu struguri şi butoaie (Vinificatorii), uncălăreţ cu doi câini, pornit la vânătoare (Vânătoarea), doi pescari urmărind cu ardoare peştele care trage la nadă şi altele.
Sunt interesante şi compoziţiile cu mai multe personaje, ca, spre exemplu, o cântăreaţă cuun chitarist, acompaniind-o, evoluând în faţa publicului. În altă scenă sunt surprinse personaje dela piaţă, vânzători cu diferite produse alimentare şi cu diverse atitudini: unii îngânduraţi, alţii comunicativi. O scenă apropiată de sfera profesională a sculptorului este cea care reprezintă un atelier de pictură. Protagoniştii stau în faţa şevaletelor şi execută desenul unui cap de gips. Ochii mijiţi şi atenţi ai unui personaj, atitudinea specifică a doi pictori evocă plenar atmosfera de creaţie din atelier, o atmosferă de lucru, în care inspiraţia şi profesionalismul contribuie la naşterea operelor de artă.
Alte compoziţii redau scene din poveşti: o regină stând pe tron, alături de ea o slugă cu un evantai şi un cavaler cu spadă. În altă scenă este reprezentat un interior de palat, sugerat prin ancadramentul unei ferestre şi două fragmente de coloane, cuplul regal, stând pe tron, și care urmăreşte personajele prezente la un bal. În toate aceste compoziţii, forma sculpturală este bine echilibrată, detaliile minuscule ale feţelor, cele de costum, creează acea stabilitate şi armonie, care,ulterior, va caracteriza şi alte opere ale sculptorului.
Personajele inspirate din lumea animală şi personificate: o familie de pinguini (Pinguinii),trei broscuţe vesele cântând la instrumente muzicale (Broscuţele) par să fie un ecou al imaginaţiei din copilăria artistului, al bucuriei sale de a trăi (fără a şti că zilele sale de viaţă aveau să fie mult prea puţine).
Printre compoziţiile sale sunt şi câteva cu teme profesionale: un cioban cu nai, păscând oile; un bucătar gustând din bucatele gătite de el; un vânzător guraliv, cântărind struguri; o croitoreasă lucrând de zor la maşina de cusut; un olar modelând un vas la roată; un meloman cu căşti, ascultând muzică şi, chiar un gangster cu pistol, spărgând o bancă. Imaginile din sfera apropiată sculptoruluisunt prezente şi în alte compoziţii: o pictoriţă lucrând, rama tabloului fiind doar sugerată; un artist pictând cu inspiraţie un peisaj în plein-air; un sculptor modelând un personaj atât de pasionat, încât a încremenit contemplându-şi lucrarea. Din această serie face parte şi un autoportret al sculptorului stând la şevalet, un autoportret, desigur, cu accente umoristice, amuzante şi emoţionante.
Urmează un grup de lucrări-portrete ale personajelor din poveşti: Baba-Hârca cu o mătură, fiind şi înfricoşătoare, şi hazlie; două portrete ale unor spirite ale pădurii, la fel de înfiorătoare, darpline de haz.
Sunt de remarcat şi compoziţiile în genul animalier, modelate realist: un urs stând pe vârful unei stânci; un copil, pe grumazul unui elefant etc. Modelajul în aceste compoziţii este liber, executat cu precizie, urmând formele naturale ale animalelor reprezentate.
Şi, în încheiere, ar trebui menţionată o serie de compoziţii, care, probabil, sunt o încercare a autorului de a formula o concepţie filozofică asupra lumii, prin aglomerarea unor elemente-obiecteîn compoziţii care, prin felul lor, anticipează apariţia unor compoziţii obiectuale abstracte, care se vor afirma ulterior în sculptura moldovenească (spre exemplu, compoziţia Dragonul timpului).
Deşi ilustrează teme din basme, compoziţiile lui Vladislav Şevcenco sunt mărturie a unui veritabil spirit creator care a cunoscut deformarea formei, transfigurarea, mai mult caricaturală şi grotescă a realităţii. Cunoaşterea posibilităţilor plastice ale bronzului i-a permis sculptorului să modeleze figurile în manieră preponderent expresionistă, acoperind carcasa cu drapajul liber al hainelor, redând migălos anumite detalii. Aceste compoziţii probează, în mod elocvent,aptitudinile artistice neordinare ale sculptorului Vladislav Şevcenco.
Trecut subit în lumea umbrelor din cauza unei boli incurabile, Vladislav Şevcenco a fost recunoscut drept una dintre cele mai dotate personalităţi de creaţie din generaţia lui, iar cele cincisprezece compoziţii realizate în pragul morţii, achiziţionate de Muzeul Naţional de Arte al Moldovei, mărturisesc o înţelegere poetică a folclorului literar şi puterea de a sugera tipologii aleunor categorii psihologice.
