
După reanexarea Basarabiei de către URSS, în anul 1944, prin intermediul unei istorii falsificate,rescrisâ sistematic, în funcţie de obiectivele centrului imperial, s-au implantat mai multor generaţii ,,valori” străine intereselor naţionale. Miturile ideologice create de noul regim au avut drept obiectiv major să justifice dominaţia ţaristă şi apoi cea sovietică asupra teritoriului dintre Prut şi Nistru. După 1964 se atestă o multiplicare a lucrărilor istoricilor sovietici moldoveni dedicate istoriei Basarabiei, RASSM şi RSSM. Această conjunctură se datorează, în primul rând, reconsiderării şi rescrierii istoriei naţionale în România. Se remarcă intensificarea activităţii ,,falsificatorilor burghezi” a istoriei şi culturii ,,poporului moldovenesc” şi, implicit, se impune necesitatea de a fundamenta existenţa separată a acestuia, de a justifica cele două ,,eliberări”, de a contracara ,,naţionalismul local”, care atenta la ,,prietenia seculară”, se etala soluţionarea problemelor legate de edificarea ,,noii societăţi” prin intermediul educaţiei comuniste a oamenilor muncii.
Timp de aproape două decenii, campaniile propagandistice şi ideologice antiromâneşti, iniţiate de CC al PCUS, au fost dirijate în RSSM de CC al PCM în frunte cu primul secretar, Ivan Ivanovici Bodiul”.
În aşa-zisul ,,deceniu slăvit”, care a coincis cu perioada de vârf a tensionării relaţiilor româno-sovietice, RSS Moldovenească este transformată nu numai într-un poligon pentru cele mai dezastruoaseexperimente economice, dar şi un veritabil laborator de elaborare şi testare a celor mai primitive teorii şiconcepţii referitoare la istoria ,,poporului moldovenesc”.
Astfel, începând cu anul 1965, discursurile pe chestiunile ideologice şi politico-educative ale primuluisecretar de partid din republică conţin, de fiecare dată, în mod obligatoriu, şi o sinteză a istoriei ţinutului şi republicii din cele mai vechi timpuri până în prezent. Această ,,scurtă istorie a Moldovei” cu caracter de compendiu se axează, în mod special, pe următoarele coordonate predilecte: ,,prietenia multiseculară”, lupta comună împotriva duşmanilor externi şi interni, premisele şi actul progresist al ,,alipirii” Basarabiei la Rusia, consecinţele lui pozitive, influenţa binefăcătoare a culturii ruse înaintate, încadrarea în mişcarea revoluţionară panrusă pentru scuturarea jugului social şi naţional, biruinţa Puterii Sovietice, ,,cotropirea mişelească” a Basarabiei de către Romănia burghezo-moşierească şi instaurarea unui regim de ocupaţie, lupta neîncetată a ,,poporului moldovenesc” pentru reunirea cu Patria-mamă – Uniunea Sovietică, soluţionarea echitabilă a problemei basarabene şi reunirea poporului moldovenesc într-un stat sovieticsocialist, ajutorul dezinteresat acordat de poporul rus în ,,toate epocile istorice” ,,poporului moldovenesc”, înflorirea economiei şi culturii RSSM în anii construcţiei socialismului, viitorul luminos.
Directivele înaltului demnitar de partid din republică trebuiau să servească pentru istorici drept principii metodologice în interpretarea evenimentelor şi rescrierea istoriei într-o viziune nouă. În acelaşi timp, erau trasate sarcini, erau indicate direcţiile şi tematica cercetărilor pentru frontul istoric. Tratatele istoricilor trebuiau să servească drept suport pentru combaterea ideologiei şi istoriografiei burgheze. În plan politico- educativ, aceste conţinuturi trebuiau să contribuie la popularizarea unor mituri despre trecutul poporului moldovenesc pentru a argumenta originile realizărilor republicii în dezvoltarea economiei şi culturii în aniiputerii sovietice.
Imediat, pe urmele documentelor de partid, ale indicaţiilor primului secretar, întreaga activitate ideologică şi politico-culturală a făcut din istorie principalul element al propagandei sale. Istoria invadeazăpresa, programele tele-radio, sălile de teatru, studiourile de film, librăriile, galeriile de artă, se editează articole şi monografii, ce abordează o tematică specială, dictată de obiectivele impuse de deciziile adoptate. Mai mult, istoria devine unul din avanposturile combaterii ideologiei burgheze, în general, şi a istoriografieinaţionale din România, în special.
În rezoluţia Prezidiului CC al PCM din 13 decembrie 1965 ,,Cu privire la pregătirea măsurilor în vederea intensificării educaţiei internaţionaliste a oamenilor muncii din republică”, adoptată în contextul discuţiilor incendiare de la ultimul congres al scriitorilor din RSSM (octombrie 1965), se preconiza o,,îmbunătăţire radicală” a lucrului politic în rândul intelectualilor şi studenţilor, predării ştiinţelor sociale în ciclul preuniversitar şi universitar, predării ,,istoriei Moldovei” în şcolile de cultură generală şi universităţi, a studierii şi propagării ,,trecutului istoric al poporului moldovenesc, a mişcării revoluţionare în ţinutul nostru” şi a succeselor obţinute în perioada socialismului, mai ales a ,,relaţiilor istorice ale poporului moldovenesc cupopoarele rus şi ucrainean, a alipirii, în trecut, a Basarabiei la Rusia” .
De acum înainte, o preocupare prioritară permanentă a structurilor ideologice a devenit trasarea direcţiilor principale în utilizarea istoriei ca instrument de îndoctrinare a societăţii prin diverse mijloace de propagandă şi agitaţie, iar a instituţiilor abilitate – cu scrierea istoriei şi intensificarea educării internaţionaliste.
Pe lângă sarcinile de ordin ştiinţific, lupta împotriva ideologiei burgheze, în faţa savanţilor din republică este trasată sarcina de a participa activ la popularizarea planurilor şi realizărilor poporului moldovenesc în construcţia noii societăţi: ,,de a lămuri oamenilor muncii uriaşa însemnătate a prieteniei noroadelor URSS – măreaţa cucerire a socialismului, de a forma fiecărui om iubirea pentru Patria sa multinaţională, pentru marele Partid Comunist al Uniunii Sovietice, de a arăta pe larg realizările Moldovei în anii Puterii Sovietice, trecutul revoluţionar al poporului moldovenesc, participarea lui activă la lupta întregului norod pentru comunism” .
Pentru I. Bodiul, misiunea istoricilor nu se limita doar la modelarea istoriei după axiomele politice la zi şi denunţarea opiniilor savanţilor burghezi. Scrierea şi studierea istoriei trebuia să devină şi un instrument de îndoctrinare politică. În acest context, era considerată necesară ,,utilizarea mai largă, în activitatea politică, a evenimentelor istorice care au avut loc în trecut în ţinutul nostru şi au întărit pentru vecie prietenia dintre popoarele moldovenesc, ucrainean, rus şi alte popoare frăţeşti din Uniunea Sovietică, a tradiţiilor bogate cares-au format demult în viaţa poporului moldovenesc, în care acesta păstrează cu sfinţenie profundarecunoştinţă faţă de poporul rus pentru eliberarea de sub jugul turcesc, de sub ocupaţia româno-boierească şi de sub aservirea fascistă. De asemenea, trebuie studiate mai profund şi folosite mai pe larg evenimentele revoluţionare, activitatea reprezentanţilor gândirii ruse progresiste, ai ilegalităţii, manifestările oamenilor muncii basarabeni, lupta lor pentru puterea sovietică. Pe baza materialului istoric şi a trecutului revoluţionar, oamenii muncii trebuie educaţi în spiritul prieteniei de nezdruncinat şi al frăţiei dintre popoare” .
Astfel, în laboratoarele secţiei de agitaţie şi propagandă ale CC al PCM se elaborau şi se impuneau anumite stereotipuri în domeniul trecutului istoric, iar eforturile istoricilor trebuiau să se reducă la,,argumentarea” şi dezvoltarea acestor teze ,,să organizeze studierea profundă a trecutului revoluţionar, să reînvie cele mai bune tradiţii ale poporului moldovenesc, în care el şi-a întruchipat adânca sa recunoştinţă faţă de marele popor rus şi alte popoare pentru eliberarea sa din robia turcă şi din robia fascistă. Trebuie demascată hotărât minciuna propagandei burgheze despre trecutul istoric al naţiunii moldoveneşti, să-i păzim pe oameni de influenţa nesănătoasă” .
Schiţând obiectivele şi conţinuturile activităţii propagandistice, care urma a fi realizată, se specifica: ,,CC al PCM este conştient de răspunderea care îi revine organizaţiei de partid în munca de educaţie politică a oamenilor muncii în spiritul prieteniei şi fraternităţii dintre popoarele Uniunii Sovietice. Înţelegem că folosirea în acest scop a faptelor din trecutul istoric şi din prezentul poporului moldovenesc trebuie să ţină cont de situaţia politică generală din lume, de relaţiile dintre Uniunea Sovietică şi România”. Această constatare este o mărturie a gradului de tensionare a relaţiilor sovieto-române pe ,,problema basarabeană”. În acest context, se consideră oportună drept sarcină primordială: ,,Pregătirea şi publicarea în limba moldovenească, rusă şi într-un şir de limbi străine a unei serii de studii istorice (monografii, broşuri, atlase etc.) şi articole în ediţii periodice centrale, la radio şi tv, care să aducă la cunoştinţa opiniei publice largi – sovietice şi străine – adevărul despre poporul moldovenesc, despre istoria sa autentică şi despre realitatea adevărată a vieţii sale contemporane”.
Reluând indicaţiile, sarcinile şi obiectivele deja trasate, primul secretar adaugă accente şi subiecte noi, în funcţie de polemicele cu istoricii-inamici. Pe prim plan, în acest context, se plasează fundamentarea existenţei ,,poporului moldovenesc”, distinct de cel român. Atacul susţinut al lui I. Bodiul la adresa identităţii naţionale a românilor basarabeni urmează a fi susţinut de istoriografie: ,,Oamenii de ştiinţă sunt datori să elaboreze mai repede problemele formării şi dezvoltării naţiunii moldoveneşti, moştenirii istorice şi culturale a poporului moldovenesc, rolului războaielor ruso-turce în eliberarea popoarelor balcanice şi însemnătatea progresistă a unirii Basarabiei cu Rusia în anul 1812”.
O atenţie deosebită urma să fie acordată pregătirii unor ,,lucrări fundamentale despre lupta pe careoamenii muncii din Moldova au dus-o în frunte cu bolşevicii pentru instaurarea Puterii Sovietice în ţinut şi pentru apărarea cuceririlor ei, pentru izgonirea ocupanţilor şi eliberarea Basarabiei, despre curajul şi eroismul organizaţiei comuniste ilegale basarabene” . Toate aceste rezultate trebuiau să-şi găsească materializare în activitatea politico-propagandistică de educare a maselor populare.
Cerinţele şi indicaţiile primului secretar, se materializează în acţiuni concrete. În anul 1966, organele de partid abilitate de la Moscova au formulat o directivă privind prelucrarea unor aspecte ale raporturilorsovieto-române, interpretarea lor fiind pusă pe seama Institutului de Istorie al Academiei de Ştiinţe a Moldovei. Într-o notă informativă, adresată CC al PCUS, de D. Cornovan, secretarul CC al PCM, la 24 februarie 1967, se făcea bilanţul primelor realizări în acest domeniu: ,,CC al PCM informează, că, potrivit Hotărârii CC al PCUS din 15 septembrie 1966 ,,Despre studierea şi interpretarea pe viitor a problemelor referitoare la istoria relaţiilor româno-sovietice”, Institutul de Istorie al AŞ a RSSM îşi desfăşoară activitateade cercetare ştiinţifică în conformitate cu lista temelor stabilite de CC al PCUS: ,,Importanţa războaielor ruso-turce pentru eliberarea popoarelor balcanice de sub jugul turcesc feudal în sec. XVIII-XIX”, ,,Alipirea Basarabiei la Rusia în 1812 şi importanţa sa pentru destinele poporului moldovenesc”, ,,Relaţiile româno-sovietice în primii ani după biruinţa Marii Revoluţii Socialiste din Octombrie”, ,,Stabilirea relaţiilor diplomatice dintre Uniunea Sovietică şi România în anul 1934” .
După cum se demonstrează în istoriografia naţională de către istoricul Gh. Negru, din obiectivele acestei directive reţinem următoarele: ,,acţiunile conjugate ale savanţilor şi ale Biroului CC al PCM de la începutul anului 1967 pentru a accelera elaborarea unei viziuni sovietice asupra ,,istoriei Moldovei” şi a relaţiilor ruso şi sovieto-române, a intensifica ,,educaţia politică” şi contrapropagandă în RSSM, au avut drept scop combaterea ,,noului curs politic” al Bucureştiului de la începutul anilor’60, în particular, a declaraţiilor conducerii comuniştilor români (nu în mod direct, însă suficient de clar) şi a celei chineze referitor la ocupaţia sovietică a Basarabiei şi a caracterului românesc al teritoriului dintre Prut şi Nistru, a influenţei literaturiiştiinţifice din România şi din ,,ţările capitaliste”, în care ,,chestiunea basarabeană” era considerată nesoluţionată, iar existenţa ,,limbii” şi a ,,naţiunii moldoveneşti” era contestată”.
În hotărârea Biroului CC al PCM din 18 martie 1967 ,,Despre acţiunile CC al PCM privind studierea şi interpretarea în continuarea a problemelor istoriei RSS Moldoveneşti şi a relaţiilor sovieto-române”, savanţilor de la Universitatea de Stat şi de la Academia de Ştiinţe li s-a cerut să scrie şi să publice, în 1968 şi 1969, peste 30 de lucrări consacrate ,,eliberării Basarabiei” în 1812 şi 1940, ,,biruinţei Puterii Sovietice”, ,,ocupaţiei şi asupririi româneşti din Basarabia în 1918-1940 etc., inclusiv monografia ,,Formarea şi înflorirea naţiunii socialiste moldoveneşti” şi culegerea de studii ,,Formarea şi dezvoltarea naţiunii burgheze moldoveneşti” .
În contextul aprofundării disensiunilor sovieto-române pe problemele de ordin istoric, al tratăriidiametral opuse a problemelor cruciale din istoria ţinutului dintre Nistru şi Prut, al revenirii istoriografiei româneşti la principiile naţionale, organele de partid din RSS Moldovenească recurg sistematic, în mod hotărât, la mobilizarea frontului istoric din republică în scopul ,,popularizării” istoriei Moldovei.
În succesiunea aşa-ziselor ,,documente de partid” şi ,,indicaţii” cu impact în sfera istoriei, întocmite de cele mai înalte foruri ale partidului, se înscrie şi Hotărârea Biroului CC al PCM din 22 august 1967, despre aprobarea măsurilor ,,privind intensificarea propagandei şi studierii pe viitor a problemelor istoriei Moldovei, naţiunii moldoveneşti şi organizării de stat, relaţiilor seculare de prietenie ale poporului moldovenesc cu poporul rus şi cu alte popoare ale URSS, internaţionalismului proletar şi patriotismului sovietic”. La rândul lor, comitetele orăşeneşti şi raionale de partid au fost obligate să elaboreze măsuri privind ,,intensificarea propagandei în rândurile oamenilor muncii a trecutului istoric şi a prezentului poporului moldovenesc”.
Tematica ,,prieteniei popoarelor” Uniunii Sovietice din trecutul îndepărtat până în prezent, devine piatra unghiulară, nucleul tuturor discursurilor ideologice ale lui Bodiul. Ştiinţei istorice îi revine un rol aparte în acest sistem.: ,,În scopul educării internaţionaliste trebuie folosită mai pe larg istoria ţinutului natal, care abundă în strălucite exemple ale legăturilor seculare frăţeşti şi prieteniei dintre popoarele moldovenesc, rus, ucrainean şi alte popoare, bogate de slăvite tradiţii internaţionaliste, ce s-au creat în lupta pentru Puterea Sovietelor, apărarea cuceririlor Marelui Octombrie, pentru zdrobirea şi izgonirea cotropitorilor străini de pe pământul natal, pentru construirea socialismului. Cunoaşterea istoriei eroice a ţării, a republicii, a norodului îi dă posibilitatea de a aprecia mai bine prezentul, de a înţelege mai adânc însemnătatea eforturilor comune ale tuturor naţiunilor şi naţionalităţilor Patriei noastre în lupta pentru triumful idealurilor comunismului” .
Alarma dată de CC al PCM, în documentele expediate periodic CC al PCUS privind ,,pericolul românesc”, a avut efectul scontat. La 6 mai 1968, Biroul CC al PCUS a adoptat, la insistenţa lui I. Bodiul, hotărârea ,,Cu privire la măsurile de ajutor al RSS Moldoveneşti în ameliorarea muncii ideologice”, dublată la 9 iunie 1968 şi de decizia ,,strict secretă” a Biroului CC al PCM ,,Despre măsurile privind îndeplinirea hotărârii CC al PCUS ,,Cu privire la măsurile de ajutor al RSS Moldoveneşti în ameliorarea munciiideologice” .
În scopul îndeplinirii hotărârii CC al PCUS, Biroul CC al PCM a obligat organele de partid, sovietice, sindicale şi comsomoliste ,,să sporească semnificativ nivelul muncii ideologice în republică”, ,,să foloseascăpe larg formele de activitate organizatorică, politică şi cultural-educativă în scopul cultivării tuturor muncitorilor, ţăranilor, intelectualilor şi tinerilor în spiritul unei principialităţi mai mari, devotamentului faţă de comunism; formării unei concepţii de clasă, înţelegerii profunde din perspectivă marxist-leninistă a esenţei evenimentelor ce se produc în lume”, ,,să propună măsuri concrete cu privire la intensificarea muncii ideologice în republică, luptei împotriva manifestărilor ideologiei ostile, cu privire la educaţia oamenilor muncii în spiritul patriotismului sovietic, internaţionalismului proletar şi prieteniei dintre popoare, activizarea muncii savanţilor în cercetarea de pe poziţii marxiste a problemelor ce vizează aspecte privitor la istorie şilimbă”, ,,o vastă propagandă a celor mai actuale probleme ce vizează istoria, etnografia, limba şi cultura poporului moldovenesc” .
Trasarea sarcinilor pentru ştiinţa istorică continuă să reprezinte o preocupare constantă a organelor departid şi obiectul dezbaterilor în contextul amplificării şi aprofundării disensiunilor sovieto-române peprobleme de ordin istoric.
Un exemplu concludent, în implicarea politicului în procesul de scriere a istoriei, o constituie hotărâreaCC al PCUS din 5 noiembrie 1970 ,,Cu privire la măsurile de ameliorare a muncii ideologice în rândul populaţiei RSS Moldoveneşti şi a regiunii Cernăuţi a RSSU”, în care s-a dispus ca ,,Academia de Ştiinţe aURSS, Institutul de Marxism-Leninism de pe lângă CC al PCUS, revistele ,,Probleme de istorie”, ,,Istoria nouă şi modernă”, ,,Probleme de istorie ale PCUS” şi ,,Viaţa internaţională” să extindă publicarea de articole şi studii ce specifică rolul Kominternului în istoria mişcării comuniste şi muncitoreşti şi în istoria relaţiilor ruso-române şi sovieto-române, analizează politica cercurilor conducătoare ale României în perioada antebelică, alte aspecte supuse unor reevaluări tendenţioase în istoriografia română” .
Pentru realizarea acestei decizii, Biroul CC al PCM, în hotărârea adoptată la 16 noiembrie 1970, a obligat Prezidiul AŞ a RSSM să prezinte propuneri, coordonate cu institutele respective ale AŞ a URSS, privind desfăşurarea unor conferinţe şi sesiuni consacrate istoriei Moldovei, formării naţiunii moldoveneşti,istoriei relaţiilor ruso-române şi sovieto-române”. În ,,Măsurile” adoptate cu această ocazie se preconiza monitorizarea procesului de predare a ,,limbii moldoveneşti”, literaturii şi istoriei RSS Moldoveneşti în instituţiile de învăţământ, examinarea în cadrul adunării generale a Academiei de Ştiinţe a RSSM a chestiunii ,,Cu privire la nivelul lucrărilor ştiinţifice în domeniul istoriei, filosofiei, economiei politice, limbii şi literaturii şi modalitatea de sporire a acestuia”, organizarea unei sesiuni ştiinţifice în cadrul căreia să se discute despre succesele Moldovei Sovietice şi despre critica la adresa falsificatorilor burghezi , publicarea în revistele şi ziarele republicane şi unionale a unor articole şi materiale ,,care să demaşte activitatea antipopulară a ideologilor şi oamenilor politici burghezi din trecutul Moldovei şi României, cărora propaganda străină le face pe larg reclamă” şi ,,cu privire la atrocităţile şi la alte acţiuni comise de către ocupanţi în Basarabia, în anii 1918-1940 şi pe teritoriul RSS Moldoveneşti şi în alte regiuni ale ţării, în anii 1941-1944” elaborarea unor texte de lecţii, inclusiv pe tema ,,Prietenia dintre popoarele rus, moldovenesc şi alte popoare din URSS’’; lupta lor împotriva duşmanilor comuni, pentru victoria revoluţiei din octombrie, pentru construcţia socialismului şi a comunismului .
Mobilizaţi şi stimulaţi în permanenţă, la cel mai înalt nivel al conducerii de partid din republică,istoricii moldoveni au dat dovadă de exces de zel în activitatea de ,,combatere a istoriografiei burgheze”. În acest domeniu este inspirată o adevărata întrecere socialistă, iar critica ,,istoriografiei burgheze” devine o preocupare la modă, un mijloc de a excela şi a avansa în cariera ştiinţifică.
În cadrul şedinţei Biroului CC al PCM din 12 ianuarie 1976 a fost examinată şi aprobată drept directivă Hotărârea CC al PCUS din 15 octombrie 1975 ,,Cu privire la măsurile suplimentare în domeniul muncii ideologice în legătură cu intensificarea propagandei naţionaliste române care lezează interesele URSS”. În decizia adoptată, frontului istoric din republică îi revenea sarcina ,,să elaboreze şi să publice un şir de monografii, culegeri de articole şi documente privind chestiunile legate de istoria Moldovei şi a României, de relaţiile ruso-române, sovieto-române şi moldo-române” .
De asemenea a fost schiţată tematica aproximativă a intervenţiilor în presă, la radio şi televiziunearepublicii, orientate spre neutralizarea propagandei naţionaliste care lezează interesele URSS. Istoricilor li se indicau problemele şi evenimentele tratate ,,incorect” în istoriografia română şi se determina tematica cercetărilor şi publicaţiilor. În acest context, urmau a fi elaborate şi editate în anii 1976-1980peste 40 de lucrări privind problemele de istoria formării şi dezvoltării naţiunii şi statalităţii moldoveneşti, relaţiile ruso-române, sovieto-române şi moldo-române .
Chestiunile legate de sporirea eficienţei muncii ideologice, necesitatea contracarării influenţei ,,ideologiei burgheze” în rândurile oamenilor muncii din republică şi antrenarea în această activitate a savanţilor, au fost dezbătute şi la Congresul al XIV-lea al PCM . În cadrul lucrărilor
forului comuniştilor din republică, după cum se raporta într-o notă, ,,delegaţii au vorbit despre necesitatea de a duce o luptă mai aprigă cu pătrunderea ideologiei burgheze. S-a subliniat faptul că scornirile şi clevetirileideologilor burghezi la adresa Moldovei Sovietice, cu părere de rău, sunt activ susţinute de anumite cercuri din România”. În acest context, s-a subliniat că ,,datoria savanţilor din republică, care activează în domeniul ştiinţelor sociale, este de a desfăşura propaganda în mod argumentat şi ofensiv, de a crea lucrări, în care problemele cheie ale istoriei şi culturii noastre să fie rezolvate de pe poziţii corecte” .
În consecinţă, istoricii moldoveni, aserviţi regimului comunist, vor fi înregimentaţi în procesul deimplementare a politicii oficiale în domeniul istoriei.
Cele mai multe dintre tendinţele evoluţiei istoriografiei sovietice moldoveneşti din anii ’70-’80 îşi au originile în schiţele, rapoartele, discursurile ,,programatice” cu caracter pretins istoriografic ale lui Ivan Bodiul.
Majoritatea absolută a lucrărilor istoricilor sovietici moldoveni erau scrise la comanda forurilor ideologice diriguitoare ale partidului comunist şi au fost o replică la apariţiile editoriale istoriografice din România, care reconsiderau istoria naţională, aflată până atunci sub dictatul ideologic sovietic.
Acestă controversă sovieto-română în ,,problema Basarabiei”, care s-a declanşat în ultimii ani ai guvernării Dej şi s-a aprofundat în ,,epoca Ceauşescu”, s-a menţinut în relaţiile bilaterale până la căderea comunismului în România în 1989.
Astfel, o trăsătură fundamentală a regimului totalitar comunist este completa aservire a istoriei faţă de politică. Ea este transformată într-o unealtă propagandistică prin intermediul căreia partidul de guvernământ realizează socializarea şi conducerea societăţii, motivează şi influenţează masele, legitimează puterea politică, face referiri indirecte la conflictele politice. În atare condiții, istoricii sunt transformați în funcționari ideologici, misiunea cărora rezidă în executarea discursului social dictat de partidul comunist.
