TITLE: Calorifere cu bucluc
AUTHOR: Victor Mosneag

Nona Malitovscaia, inspector de pază al secţiei Pază Paramilitară a DPS, municipiul Chişinău, are nenorocul să trăiască într-un bloc în care temperatura aerului nu ajunge iarna la 15 grade. Încă din 2002, de cum s-a stabilit în acest apartament de pe strada A. Ruso, s-a adresat Asociaţiei de Proprietari ai Locuinţelor Privatizate (APLP) cu plângerea că este frig în încăpere. Ea spune că cererea sa nu a mai fost soluţionată, iar în iarna următoare a pornit aceeaşi luptă cu frigul.
A luptat pânănu mai are nicio speranţă. “Vine iarna, scriu plângerea, când trece luna primesc răspuns, apoi tot aşa până trece şi iarna, iar eu tot n-am căldură suficientă”, se plânge femeia, arătând că pereţii apartamentului sunt negri de mucegai.
A scris plângeri şi la “Termocom”. De acolo a venit şeful de departament Mihail Comarov. “Nu ştiu ce a făcut că timp de 2—3 zile am avut căldură ca la toţi ceilalţi, dar după asta iar s-a făcut frig”, prezintă doamna Nona rezultatul intervenţiei reprezentantului “Termocom”.
Şi de la APLP a primit un răspuns. “Aliona Chirtoacă, preşedintele APLP, mi-a spus că convectorul este înfundat şi că trebuie să-l schimb cu forţele proprii», spune Nona Malitovscaia, adăugând că după o asemenea atitudine a decis să nu mai plătească facturile până nu primeşte căldură.
Relaţia ei cu APLP a degenerat în avertismente de genul: “Dacă nu se achită datoria de 2651 de lei, veţi fi deconectată de la energia electrică”.
Au urmat plângeri noi şi comisii noi. Unele au confirmat situaţia semnalată de ea, altele au stabilit că faptele expuse în plângere “s-au adeverit parţial”, ceea ce a îndepărtat şi mai mult soluţionarea problemei. “În unele documente sunt greşeli, dar şi unele fapte ipsite de logică. De exemplu, dacă la intrarea în bloc temperatura reală a agentului termic era de 62 de grade, iar la ieşire de 45 de grade, la mine era de 43 de grade,” spune ea, adăugând că stă la etajul 5, adică foarte departe de punctul de ieşire al ţevii de încălzire din bloc. Doamna Nona mai spune că actele APLP şi cele de la Termocom indică fapte diferite.
Ea crede că această problemă este tratată neserios, deoarece reprezentanţii Termocom, printre care Iurie Stamati, şi ai APLP sunt în relaţii apropiate, fac chefuri împreună şi ignoră problemele adevărate ale locatarilor.
Ea a încercat să facă apel la unele instanţe superioare. De la “Termocom” încă nu a primit un răspuns concludent, în schimb Direcţia Generală Locativ Comunală a municipiului Chişinău i-a spus că încălzirea slabă e cauzată de dereglări în sistemul ingineresc al blocului, provocate de către locatarii care au instalat ilegal secţiuni suplimentare la calorifere.
Am solicitat opinia Tatianei Zazulea, de la Termocom. “Despre Nona Malitovscaia pot să vă spun că este o fidelă clientă a Termocomului, ne scrie multe scrisori în care se plânge. Conform hotărârii Guvernului, toate lucrările din interiorul reţelei de termoficare este obligată să le execute APLP, dar schimbarea unor componente, în acest caz a convectorului, trebuie să le execute locatarul. Faptul că locatara nu are căldură nu are legătură cu Termocomul. Este adevărat că au fost trei comisii din partea instituţiei noastre care au verificat plângerile. Problema ţine de convector.” Despre Iurie Stamati, care făcea parte din grupul de experţi de examinare a plângerilor doamnei Malitovscaia, Tatiana Zazulea a spus că nu mai lucrează la Termocom.
Specialiştii spun că acest tip de calorifere s-a degradat şi că ar fi trebuit să fie schimbat. Pentru că nu s-a întâmplat acest lucru, locatarii şi-au schimbat caloriferele care şi cum a putut, iar din acest motiv unele apartamente nu primesc căldură suficientă.
Nona Malitovscaia consideră că, în acest caz, APLP ar trebui să ia măsuri cu locatarii care au instalat secţiunile ilegal şi să reglementeze cazul.
Oricum, convectorul şi secţiunile trebuie instalate din contul locatarei. Dacă aceasta nu are bani, în calitate de pensionar ar trebui să se adreseze la CNAS (Casa Naţională de Asigurări Sociale), unde sunt fonduri pentru cei care nu se pot descurca.
Aliona Chirtoacă, preşedinte APLP, a comentat şi ea acest caz. “Principala problemă la Nona Malitovscaia este că are un radiator vechi, care trebuie schimbat. Despre faptul că locatarii şi-au instalat secţiuni suplimentare la calorifere, ea spune că sunt acţiuni ilegale, dar toţi au făcut asta.
Ea a scris plângere la toate instituţiile statului, cred că are o….sm de la ceartă.
Mie legea îmi permite să-i tai şi lumina, şi apa. Trebuie cumva s-o fac să achite datoria, pentru că de trei ani nu a achitat nimic”, a conchis Chirtoacă.