TITLE: Computerul, un furt foarte important
AUTHOR: Ziarul de garda

În seara zilei de 29 ianuarie cineva a intrat prin efracţie în locuinţa reporterei Ziarului de Gardă şi i-a sustras toate echipamentele profesionale: un laptop, 2 camere foto, un Ipod şi DVD. Anastasia a revenit acasă la o oră după comiterea furtului şi a sunat la poliţie. “Ce v-au furat? Laptop? Da ce-i asta? Modem? Ce sunt acestea? Puteţi să vorbiţi într-o limbă omenească?” au fost replicile poliţiştilor de sector, care i-au dat de înţeles că obiectele furate sunt de origine neclară şi, probabil, neimportante.
Au urmat zuri la poliţie din partea părinţilor şi colegilor Anastasiei. Răspunsurile primite erau de genul: “Acuşi venim”, “Poliţiştii au plecat”, “Ei lucrează deja la faţa locului”, dar timp de câteva ore nu s-a apropiat nimeni de locul furtului. Am decis în final să sunăm la poliţie şi să spunem că e vorba de un reporter al Ziarului de Gardă şi că echipamentele sustrase sunt cu adevărat profesioniste şi importante.
Ne-au răspuns pe rând poliţiştii de serviciu Cozma şi Vasilenco, care după ce au spus iar că poliţiştii sunt la faţa locului, i-au contactat în direct şi noi am auzit vorbindu-se în receptor: “Adrian, unde eşti tu amu? Karoce, uăi, persoana asta lucrează la Ziarul de Gardă”. Apoi ni s-a explicat că detectivii s-au reţinut pentru că au trebuit să aducă şi câinele care ar lua urma. Ne-am bucurat, crezând că în sfârşit se depune un efort adevărat. Deci, abia după ce au găsit câinele, poliţiştii au ajuns la faţa locului, era aproape ora 23.00.
“Au venit vreo 10 angajaţi ai poliţiei. Umblau haotic prin casă, prin grădină, păreau dezorganizaţi. Unul dintre ei a călcat în glod şi a lăsat o urmă. Apoi toţi s-au ocupat de urma acestuia, până ce autorul urmei a zis că e a lui. Am rămas cu un sentiment de neîncredere”, ne-a spus Anastasia după vizita poliţiei.
În dimineaţa următoare am trimis un apel pe adresa Comisariatului de Poliţie Buiucani, a Ministerului de Interne, a Procuraturii Generale şi a consilierului prezidenţial Valeriu BALABAN, coordonator naţional al Planului Preliminar pe Ţară al Programului “Provocările Mileniului”.
I-am informat despre cele întâmplate, menţionând următoarele lucruri: “Anastasia Nani a realizat pe parcursul anului 2008 mai multe investigaţii jurnalistice pe teme de corupţie. Ea a participat la câteva proiecte desfăşurate de Academia de Dezvoltare Educaţională în cadrul Programului Provocările Mileniului şi a fost calificată ca realizator al celor mai bune investigaţii jurnalistice în cadrul acestor proiecte.
Pentru cea mai bună investigaţie realizată în cadrul cursului “Jurnalismul de Investigaţie în parctică”, în luna mai 2008, i s-a oferit un aparat foto Canon Power, iar la 26 ianuarie 2009, a fost premiată cu un laptop HP. Acestea i-au fost înmânate în prezenţa multora dintre adresanţii acestei scrisori, într-un cadru solemn, care a motivat şi alţi tineri jurnalişti să meargă pe această cale. Aceste aparate au fost sustrase.
În ultimele zile Anasasia investiga câteva cazuri de corupţie în înalte cercuri politice. Considerăm că acest atac prin efracţie a ţintit deposedarea unui reporter de probele pe care le deţinea în laptop şi în aparatele foto. Este cazul ca autorităţile R.Moldova să demonstreze că se face un efort pentru susţinerea jurnaliştilor de investigaţie şi că acest caz va fi elucidat în aşa fel cum ar fi elucidat cazul unui demnitar”.
Acesta a fost aproximativ conţinutul scrisorii, care a şi fost remisă autorităţilor prin e-mail. Contactat de noi, Ion Volontir, comisar al sect. Buiucani, ne-a spus că nu trebuia să facem chiar aşa scrisoare oficială şi să o trimitem peste tot, pentru că şi aşa se lucrează. Am atenţionat că aparatele furate aveau toate număr de identitate şi pot fi recunoscute cu uşurinţă. Au urmat de atunci 13 zile, în care nimeni nu ne-a mai comunicat nimic. Da, Anastasia a mai fost solicitată o dată de angajaţii Poliţiei Buiucani, unde a trebuit să mai scrie încă o dată o declaraţie despre cele întâmplate, cu remarca “Mulţumim că ne-aţi arătat prin presă”.
Procuratura ne-a răspuns sec că solicitarea noastră a fost retransmisă după competenţă. Valeriu Balaban ne-a spus că ţine cazul la control.
Am înţeles că poliţiştii abilitaţi cu căutarea acestor echipamente de fapt, nu au beneficiat niciodată de un training IT, în cadrul căruia ar fi informaţi cum arată şi cum funcţionează un laptop, cum se conectează acesta la modem şi cum asemenea obiecte furate ar putea fi găsite pe siteurile care vând electronice pe Internet. Nu putem să îi acuzăm pe ei, dar sunt totuşi, într-o luptă inegală cu hoţii de notebookuri. Mai nou, Ambasada SUA a donat Ministerului de Interne diverse echipamente electronice. Dorim să cunoaştem, pas cu pas, cum vor beneficia poliţiştii din sectoare de acest suport.