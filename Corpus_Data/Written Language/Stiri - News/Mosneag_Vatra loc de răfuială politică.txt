TITLE: Vatra, loc de răfuială politică
AUTHOR: Victor Mosneag

“Primarul oraşului Vatra, Ion Bobeico, este acuzat că a săvârşit o serie de abuzuri şi încălcări ale legislaţiei şi a folosit funcţia pe care o deţine în interes personal. Toate aceste acuzaţii au parvenit la “Linia Fierbinte” a Centrului pentru Analiza şi Prevenirea Corupţiei, 92 79 79.
Astfel , în plângere se spune că, în august 2006, printr-o decizie a sa, primarul a dispus transferul tuturor mijloacelor financiare ale instituţiilor de învăţământ din subordine la lucrări de canalizare, lăsându-le pe acestea (grădiniţa nr. 193 şi şcoala medie de cultură generală nr. 51) fără resurse financiare chiar la începutul anului de studii”.
Toate astea după ce la începutul anului 2008, prin decizia consiliului Primăriei, a fost adoptat bugetul local, unde a fost prevăzută finanţarea instituţiilor de învăţământ. Aceste declaraţii au fost făcute la 26 august, la “Linia Fierbinte” a CAPC, de către o persoană care a dorit să-şi păstreze anonimatul.
Menţionăm că, potrivit art. 34 al Legii privind finanţele publice locale, executorii principali ai bugetului sunt obligaţi să asigure finanţarea prioritară a instituţiilor de învăţământ, iar consiliul local este singurul care poate rectifica bugetul.
De altfel, cele menţionate mai sus nu sunt singurele acuze aduse la adresa lui Ion Bobeico. Şi directorul şcolii nr. 51 din localitate comunica, pe 21 iulie 2008, o serie de abuzuri întreprinse de Ion Bobeico. În particular, la unul din numerele “Liniei Fierbinţi”, Ion Botnaru, directorul şcolii din Vatra, spunea că primarul a efectuat o licitaţie de bunuri pentru repararea şcolii (schimbarea ferestrelor), contactând o firmă ce a oferit un preţ care era cu o mie de lei mai mare decât preţul propus de directorul şcolii din ofertele comerciale apărute în presa de publicitate pentru fiecare din cele 56 de geamuri schimbate. Ion Botnaru s-a arătat deschis să coopereze cu instituţiile statului pentru a 
În temeiul acuzaţiilor făcute de Ion Botnaru, a fost demarată o anchetă. În urma interpelării făcute de CAPC, Sergiu Puşcuţa, pe atunci director CCCEC, a comunicat despre faptul că primarul de Vatra a alocat suma de 260 mii lei pentru schimbarea unei părţi de geamuri, iar firma care s-a ocupat de lucrări a fost ” Profsistem” SRL, care ar fi oferit preţul cel mai mic pentru lucrări. CCCEC confirmă, printr-o scrisoare semnată de ex-directorul Puşcuţă, că nu a descoperit nicio ilegalitate comisă de primarul Bobeico în organizarea tenderului.
Directorul şcolii nr. 51 din Vatra, Ion Botnaru, ne-a spus că este profesor de istorie şi că, de 11 ani, deţine funcţia de director. El a spus, la momentul discuţiei, că nu este implicat în politică şi că, după ce l-a denunţat pe primar, a fost chemat la CCCEC, fiind acuzat că a luat mită. Acesta ne-a spus: “Puteam să nu-mi dau numele la “Linia Fiebinte”, dacă ştiam că am greşit cu ceva şi că am ceva de ascuns. Dar eu iubesc adevărul şi încerc să-i fac pe oameni să fie la fel”, a mai spus Botnaru.
Tot el ne-a povestit cum a ajuns să fie cercetat pentru faptul că a luat mită, după ce îl denunţase pe primarul de Vatra pentru diverse abuzuri. “Atunci când au venit cei de la firma găsită de primar să schimbe geamurile, mi-au cerut 2 cabinete, ca să le servească drept depozit. Le pusesem la dispoziţie deja coridorul. Nu au dorit să-mi prezinte nici contractul semnat cu primarul, nici legitimaţia lor. Mi-au spus doar: “Suntem trimişi de primar”. Botnaru a refuzat să le dea cabinetele solicitate şi le-a cerut să plătească dacă vor să închirieze 2 cabinete. În plus, fiind vară, directorul a cerut bani pentru salarizarea paznicului, care, spune Ion Botnaru, “nu era obligat să stea vara la şcoală după ora 17.00”. Am cerut cele 7% care se cuvin pentru prestarea unor servicii suplimentare. “După acea discuţie, angajaţii firmei “Profsistem SRL” s-au dus la primar şi i-au zis că am cerut mită de la ei”.
Referitor la acest conflict, Vitalie Zamă, jurist la Organizaţia “Juriştii pentru drepturile omului”, ne-a spus că cele 7%, cerute de director, nu pot fi interpretate drept mită. “Poate fi catalogată mai mult ca o încălcare civilă”, crede Zamă. Acesta a mai spus că “CCCEC anchetează tot ce mişcă în ţara asta, dar că nu întotdeauna au dreptate”.
Pe când Ion Bobeico era cercetat la CCCEC, fiind pus sub acuzare, şef al acestei instituţii era Sergiu Puşcuţa, anterior şef al Inspectoratului Fiscal de Stat. Coincidenţă sau nu, actualul primar de Vatra a fost şi el angajat al Inspectoratului Fiscal, înainte de a fi ales primar al acestei localităţi.
Directorul şcolii medii de cultură generală nr. 51 din Vatra, Ion Botnaru, a mai declarat pentru Ziarul de Gardă că găsise o firmă care schimba un geam contra 3100 lei, în acest preţ intrând şi lucrările adiţionale. “Mă înţelesesem cu firma, dar primarul s-a împotrivit. Mi-a zis că are deja firmă pentru acele lucrări”. Ion Botnaru ne-a mai spus că, din câte a aflat, “aşa-zisul tender la care firma “Profsistem SRL” a devenit posesoarea drepturilor de executare a lucrărilor la şcoală, a avut loc în mai 2008″. Tot el ne-a spus că, din informaţiile pe care le deţine, “firma găsită de primar a perceput 4600 lei pentru fiecare geam”. “Ulterior, mai spune directorul, am înţeles că firma respectivă îi propusese primarului 20% din suma totală de 258 mii lei.” După spusele directorului, primarul a încasat vreo 50 mii lei, potrivit unui calcul simplu.
Dacă analizăm ofertele firmelor specializate în confecţionarea şi instalarea geamurilor, constatăm că majoritatea dintre ele oferă reduceri de până la 20-25%. Directorul şcolii ne-a mai spus că, contra sumei acordate de consiliu, iniţial trebuiau să fie schimbate 81 de ferestre, în realitate însă au fost schimbate doar 56. Acesta zice că primarul a interzis contabilului să-i spună câţi bani sunt în contul şcolii. “Se comportă tiranic”, afirmă Botnaru, precizând că acesta ar fi şi un motiv pentru care specialiştii au plecat de la Primărie. “A plecat secretara, contabilul”, povesteşte Botnaru.
La Primăria Vatra am aflat că, de când Bobeico este primar, două secretare şi un contabil au plecat “din proprie dorinţă”.
Natalia Gudima, directorul firmei “Profsistem SRL”, ne-a spus că, în urma colaborării cu Primăria şi şcoala din Vatra, firma a ieşit cam “şifonată”. “Am avut mai multe cheltuieli neprevăzute şi, în plus, acum sunt chemată săptămânal la CCCEC, deşi aştept un copil şi nu-mi este simplu să mă deplasez. Când unul depune plângere, când altul. Cred că între aceşti doi oameni sunt mai mult nişte ambiţii politice”, a mai spus Gudima.
Directorul “Profsistem” ne-a povestit cum s-a întâmplat că directorul şcolii este acuzat că a cerut mită. Aceasta susţine că, după ce firma sa a aflat că şcoala din Vatra are nevoie de ferestre noi, a plecat acolo pentru a studia situaţia şi pentru a face o ofertă concretă la tenderul din luna mai. Directorul i-a întâmpinat şi le-a cerut 7 procente din suma totală pentru a lăsa lucrătorii să pună instrumentele într-un cabinet. În plus, spune aceasta, dacă directorul accepta să le dea cabinetul, nu ar am fi avut nevoie de paznic. După 2 zile de lucru, în care directorul le-a pus beţe în roate, spune Natalia, au scris o plângere la primărie, pentru ca aceştia să rezolve situaţia. Nu am acceptat să dăm 7% pentru că atunci nici nu ştiam că vom câştiga tenderul. Nici când l-am câştigat nu am dorit să-i dăm, pentru că noi semnaserăm contractul cu primăria, nu cu şcoala, de fapt, cu inginerul tehnic de la primărie”. Din câte îşi aminteşte Natalia, suma pentru care “Profsistem SRL” a câştigat tenderul este de 258 mii lei.
Natalia Gudima ne-a spus că primarul i s-a părut un om straniu, pentru că, spune aceasta, “la Anul Nou, când am vrut să-l felicităm cu ceva simbolic, cum facem în fiecare an cu mai mulţi primari, acesta a refuzat să ia cadoul”. Natalia a negat faptul că i-ar fi dat 20% din suma de 258 mii lei primarului, evitând elegant răspunsul la întrebarea dacă firma oferă reduceri de preţ cu diverse ocazii.
Am stat de vorbă şi cu Mariana Samoilă, directoarea grădiniţei nr.193 din localitate. Ea ne-a spus că, prin august-septembrie 2008, atunci când primarul era acuzat că ar fi folosit bani din bugetul instituţiilor de învăţământ la lucrări de canalizare, aceasta nu a avut acces la conturile grădiniţei, în temeiul interdicţiei primarului. “Ne-am adresat la primarul Dorin Chirtoacă, după care problema s-a remediat”. Acum, spune directoarea, “totul e în regulă”. “Chiar s-au făcut reparaţii în valoare de 400 000 lei”, a încheiat Mariana Samoilă.
Pentru a afla mai multe despre primar, am cerut opinia oamenilor din localitate. Sub acoperirea anonimatului, un locuitor din Vatra ne-a spus că situaţia în Primărie este una complicată. “Vreo 9 persoane au plecat de acolo, nemulţumite de modul în care au fost tratate de primar. Acum sunt doar tineri veniţi de pe băncile şcolii, care nu ştiu cum se administrează o primărie”. Despre actualul primar, G. ne-a spus că s-a schimbat de când ocupă această funcţie. Ea ne-a mai spus că Ion Bobeico se comportă urât cu oamenii care vin în audienţă cu diferite probleme. “De ce aţi venit? Este fraza preferată a primarului”, a încheiat aceasta.
Un alt locuitor ne-a vorbit despre relaţia dintre primar şi directorul şcolii. “Erau foarte buni prieteni, dar de ceva timp nu se mai înţeleg”, susţine Marin. El afirmă că primarul nu este atât de rău, dar că face greşeli din neştire, nu din rea-voinţă.
Consilierul local Boris Leancă nu-şi aminteşte ca primarul să fi luat vreodată o decizie importantă fără a se consulta cu consiliul. “Într-adevăr, au fost probleme cu bugetul instituţiilor de învăţământ la începutul anului de studii, tot din cauza directorului, dar s-au reglementat”, spune Leancă. Consilierul local ne-a spus că nu primarul a fost cel care a găsit o firmă mai scumpă pentru reparaţiile din şcoală, ci directorul. Consilierul afirmă că Ion Botnaru s-ar fi înţeles iniţial cu o firmă care îi oferea lui o parte din costurile lucrărilor, iar Ion Bobeico l-a împiedicat, de unde şi supărarea directorului.
Altă consilieră, Margareta Paladi, ne-a spus că primarul “nici nu are nevoie de votul tuturor consilierilor pentru a lua decizii, pentru că are destui care-l susţin”.
La Primăria din Vatra ni s-a spus că primarul este plecat în concediu şi că nu îl putem găsi, deoarece se află în afara localităţii. Pe de altă parte, consilierul Boris Leancă spune că, în ajun, primarul a participat la şedinţa consiliului local. La serviciul de informaţii al “Moldtelecom” am găsit, totuşi, numărul de la domiciliul primarului.
Ion Bobeico, primar de Vatra, ne-a spus că toate acuzaţiile sunt false. “Directorul şcolii este cel care m-a acuzat”, presupune Bobeico. El infirmă declaraţiile lui Botnaru şi ne spune că acesta este profesor de muzică şi că, la alegerile trecute, i-a fost concurent. “El este invidios pe mine şi mă denunţă peste tot: la Procuratură, CCCEC, Poliţie, Parlament. Eu am jertfit din banii programaţi pentru alte lucrări 1 200 000 mii lei pentru a repara şcoala. El, în loc să-mi mulţumească, mă acuză pe nedrept. Sunt oameni fără “soveste”, crede Bobeico. Mă acuză pe mine că am găsit firma şi că mi-a dat 20% din costuri. El însă a fost cel care a găsit firma şi care îi dădea lui procente, dacă ar fi făcut reparaţii la şcoală. Eu mă lupt să le plătesc datoriile la apă, căldură, iar ei mă acuză.”
Ion Bobeico spune că nici nu s-a apropiat de Sergiu Puşcuţa în timpul anchetei. “Nici vorbă să fac aşa ceva, Doamne fereşte”, susţine primarul de Vatra .
 “Mai mulţi oameni se plâng de director şi de activitatea acestuia. A luat acasă chiar şi un calculator din cele 40, cumpărate de mine pentru şcoală”, afirmă primarul, încheind spunându-ne că directorul şcolii este cel acuzat de mai mulţi de acte de corupţie şi că până acum nu a dorit să-i facă rău, demascându-l.
Am revenit la director. Acesta susţine în continuare că este profesor de istorie şi că primarul minte. “Nu este treaba lui ce fac eu în timpul liber”, a încheiat Botnaru. Mai mulţi săteni au confirmat că Ion Botnaru este profesor de istorie.
O fostă angajată a Primăriei Vatra susţine că acesta este un loc special. “E greu să găseşti cine are dreptate şi cine nu. Aici toţi sunt buni şi toţi sunt răi, în acelaşi timp. Niciodată nu-i vei găsi pe toţi mulţumiţi. Poţi să-ţi dai seama de situaţia specială de la Vatra doar ştiind că aici toţi consilierii locali au candidat pentru funcţia de primar”, a concluzionat femeia.