TITLE: Arena furturilor politice
AUTHOR: Alina Radu

La 13 martie 2018 Vlad Plahotniuc a enunţat într-o conferinţă de presă la sediul Partidului Democrat că un nou proiect îndrăzneţ este lansat de guvernarea sa – o arenă sportivă grandioasă. „Arena Chişinău”, aşa am denumit noi proiectul, este unul foarte îndrăzneţ, dar noi am demonstrat deja că suntem capabili să ne asumăm proiecte îndrăzneţe şi să le realizăm”, a declarat Plahotniuc la briefing, apoi a postat şi pe pagina sa de Facebook un mesaj, în care spune că ”Cetăţenii R.Moldova merită să aibă acces la o arenă multifuncţională”, plasând alăturat un spot video cu proiectul elaborat în culori violete.
În alt briefing, dar în aceeaşi zi, preşedintele Parlamentului, Andrian Candu, a lansat şi el ideea noii arene, susţinând că deja sunt identificaţi şi banii din buget, dar şi terenul. ”Noi, în bugetul R. Moldova, în acest an, am prevăzut deja 100 de milioane de lei ca şi contribuţie pentru arenă. Statul trebuie să asigure terenul”, a mai adăugat el, prezentând în faţa presei, dar şi pe pagina sa de Facebook detalii despre această arenă şi un video, acelaşi video distribuit de Vlad Plahotniuc. Spotul video demonstrează, într-adevăr, un proiect grandios al unei arene enorme, care prezintă în detaliu încăperile, terenurile, totul lucrat la calculator cu multă migală. Doar că acel proiect video al arenei supranumite ”Arena Chişinăului” este totalmente furat. Acel video a fost tăiat dintr-un proiect francez, elaborat de către o companie cu renume mondial, în 2012.
Spotul video are de fapt 2.40 minute, prezintă cu adevărat un proiect electronic al unei arene planificate pentru oraşul Dunkerque, iar primele 10 secunde ale spotului prezintă un fundal negru, pe care este scris cu litere albe următorul text: ”Prezentul document a fost produs pentru oferta finală grupului Vinci Concessions – SOC 52, înmânat la 11 mai 2012 Comunităţii Urbane Dunkerque în cadrul procedurii de atribuire a contractului de parteneriat Sălii Mari din Dunkerque. Acesta nu poate face decât obiectul unei difuzări restrânse a Comunităţii urbane Dunkerque pentru necesităţile acestei proceduri şi nu poate în niciun caz să fie distribuit pentru alte scopuri sau să fie făcut public fără acordul prealabil expres al grupului.”
Deci Compania Vinci Concessions spune clar că acest proiect video al arenei este proprietatea sa intelectuală şi nu permite nimănui să îl utilizeze pentru alte scopuri.
Furtul video a fost semnalat de mai multe insituţii de presă imediat, la 13 martie. Dar nimeni din cadrul Partidului Democrat care a comis furtul nu s-a autosesizat, nu a explicat de ce au tăiat bucăţi din acel video şi le-au folosit neautorizat.
Mai mult, a doua zi, miercuri, 14 martie, ca la comandă, se face o şedinţă la Ministerul Economiei a Grupului de lucru privind construcţia arenei. Chiril Gaburici a prezidat această primă şedinţă, din componenţa Grupului de lucru făcând parte ministra Culturii, Monica Babuc, ministrul Finanţelor, Octavian Armaşu, ministrul Agriculturii, Liviu Volconovici, dar şi reprezentanţi ai altor instituţii. În imaginile de la şedinţa grupului de lucru remise presei stă Gaburici, înconjurat de câteva personae din Guvern, iar pe un perete – un televizor din care se vede acelaşi proiect cu arena furată.
În loc să prezinte măcar a doua zi vreo explicaţie despre furt, preşedintele Parlamentului, Andrian Candu, a ieşit cu o nouă postare pe Facebook, în care prezintă poze de la şedinţa Grupului de lucru, de unde se vede televizorul cu imagini furate. Nu a existat nicio scuză, nicio explicaţie, nicio sugestie despre imaginile video luate de la compania franceză.
De cum deschizi pagina web a Agenţiei de Stat pentru Proprietatea Intelectuală, îţi sare în ochi un panou albastru pe care scrie: ”Suport pentru asigurarea respectării dreptului de proprietate intelectuală, proiect finanţat de Uniunea Europeană”. Iar legislaţia UE protejează cu stricteţe proprietatea intelectuală, pedepsind drastic hoţii, chiar dacă aceştia ar fi parteneri democraţi şi pro-europeni.
La 13 martie, în ziua în care Plahotniuc lansa ideea arenei furate, pe pagina web a Arenei existente deja în oraşul francez Dunkerque, apărea un poster care anunţa un festival de caritate. Pe poster este afişat un saltimbanc cu gura mare, iar pe el scrie ”chahut monster”, adică monstrul fioros care creează vacarm şi dezordine. Probabil, cei de la Arena din Dunkerque nu ştiu încă despre acest furt, dar au nimerit bine cu festivalul saltimbancilor.
La ora când scriam acest text, luptam cu mine. Luptam să nu-l scriu. Pentru că nu mai poţi scrie despre acţiunile actualei guvernări, decât dacă te cheamă Vişniec, Orwell, Camus, Beckett, Ionesco şi alţi câţiva cărora providenţa le-a oferit marele talent de a privi deşertăciunea politică ca pe o deşertăciune de care poţi râde. ”Quelle dommage” (Ce păcat, fr.) că de furturile din Moldova nu mai putem râde.