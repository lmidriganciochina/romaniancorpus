TITLE: Western de Chişinău
AUTHOR: Victor Mosneag

Împuşcături în plină stradă, grenade explodând în apartamente, oameni asasinaţi. Nu, nu sunt fragmente din vreun film cu James Bond sau dintr-un western în care dreptatea se face cu un glonţ. E o realitate din Chişinău. Încet dar sigur, capitala R. Moldova a devenit un loc în care oamenii nu se mai simt în siguranţă, iar acest lucru îi face pe mulţi dintre ei să-şi procure arme. Lunar, circa 20 de persoane îşi înregistrează armele la un centru special din cadrul MAI. Din nefericire, unii dintre ei le folosesc în alte scopuri decât cele pentru care sunt procurate iniţial.
În 2007—2008 au avut loc 42 de infracţiuni cu arme de foc. Deasemenea, au fost descoperite 233 cazuri de port ilegal de arme, fiind omorâte 200 de persoane. Potrivit Serviciului de Presă al MAI, de la începutul anului 2009 au fost înregistrate 3 crime cu folosirea armelor de foc. Chişinăul a devenit principala localitate în care sunt înregistrate infracţiuni de acest fel.
Site-ul www.anticrime.md informează despre un caz care s-a produs la 7 ianuarie 2009, pe str. M. Eminescu, intersecţie cu bd. Ştefan cel Mare. Valeriu Coca, utilizând o armă păstrată legitim, a tras mai multe focuri în direcţia lui Valentin Bârcă, provocându-i 2 plăgi la picior. Bârcă, la rândul său, a tras şi el câteva focuri în direcţia lui Coca, din arma păstrată legal, după care Coca a părăsit locul crimei. Infractorul a fost depistat de către angajatii CP Centru. Pistolul i-a fost ridicat. În acest caz a fost intentată cauza penală şi, pentru tentativă de omor, acesta riscă 20 de ani de închisoare.
În seara aceleiaşi zile, 7 ianuarie 2009, în curtea blocului nr. 7 din str. Grenoble, Victorian Racoviţă, utilizând o armă pastrată legal, a efectuat zece împuşcături în sus, consemnând, probabil, Crăciunul. Vecinilor nu le-a plăcut spectacolul şi au alertat poliţia. Racoviţă a rămas fără armă, acţiunile sale fiind documentate în baza Codului Contravenţiilor Administrative, “tragerea din arma de foc în centrele populate şi în locuri nerezervate pentru aceasta sau prin încălcarea modului stabilit”. Aceste acţiuni atrag după sine aplicarea unei amenzi de până la 200 de lei, cu confiscarea armelor şi a muniţiilor.
A doua zi, 8 ianuarie 2009, în urma unui conflict iscat între 3 cetaţeni care ieşiseră dintr-un bar din str. Kiev şi alţi doi tipi, vizitatori ai aceluiaşi bar, două persoane au fost internate la spital. Unul dintre pacienţi fusese împuşcat cu o armă de foc. Posesorul armei era Andrei Zghibarţă. El, sub pretextul autoapărării, a tras mai multe focuri. Ţinta acestor trageri haotice a devenit prietenul său, Alexandru Crapivin, care îi venise în ajutor. Acţiunile lui Zghibarţă cad sub incidenţa art. 165, Cod Penal, “vătămarea intenţionată medie a integrităţii corporale sau a sănătaţii”, care atrage după sine privaţiune de libertate pe un termen de 7 ani.
Tudor Căpăţină, specialist principal la biroul relaţii publice de la Comisariatul general de Poliţie Chişinău, a declarat pentru ZdG că faptele celor implicaţi în incidente cu arme de foc urmează a fi calificate de instanţele de judecată. “În cazul lui Racoviţă, arma a fost ridicată. Acesta, însă, în ziua următoare, îşi putea procura alta, dacă făcea rost de actele necesare. Acest lucru e posibil, deoarece acţiunile lui Racoviţă sunt catalogate drept infracţiuni administrative. Referitor la ceilalţi, ei nu vor avea posibilitatea de a obţine permisul pentru că sunt persoane cu antecedente penale. Se întâmplă să facă rost de arme, dar îi închidem, de obicei. Ei ies din puşcărie şi noi iar îi închidem, dacă descoperim că au asupra lor arme de foc”, a mai spus Căpăţină.
Ion Lisnic, maior de poliţie, şef al Secţiei supraveghere şi control asupra circulaţiei armamentului, ne-a declarat că dacă antecedentele penale sunt stinse, persoana poate deţine din nou arme de foc. “Sunt privaţi de dreptul de a deţine legal o armă cei care au fost implicaţi în incidente în ultimii 5 ani. La expirarea acestui termen, oricine poate solicita un permis.De obicei, la 23 de ani, oamenii solicită cel mai des un permis de portarmă invocând scopuri de autoapărare. În fiecare lună, 15—20 de persoane solicită permise de portarmă.
La 30 ianuarie, în jurul orei 15, pe str. Moroşanu s-a produs o explozie, în urma căreia o persoană a ars, iar altele două au fost rănite. Direcţia situaţii excepţionale a explicat că explozia s-ar fi produs în urma unei scurgeri de gaz. Primarul de Chişinău, Dorin Chirtoacă, pune la îndoială versiunea oficială, susţinând că deflagraţia a fost declanşată de o grenadă. Se pare că afirmaţia primarului are acoperire, dacă ţinem cont de faptul că proprietarul apartamentului e un fost puşcăriaş.
Peste două zile, la 2 februarie, un angajat al Serviciului Potecţie şi Pază de Stat a fost găsit împuşcat în cap într-un WC din incinta Parlamentului. Procuratura municipală susţine că principala versiune ar fi o “situaţie nefericită”.
Potrivit legislaţiei R. Moldova, poţi procura o armă dacă deţii o copie xerox a buletinului de identitate, 2 poze 3×4, achiţi taxa de stat, în funcţie de tipul armei achiziţionate, ai un certificat de la tirul “Dinamo”, despre absolvirea cursurilor de portarmă, o caracteristică de la poliţistul de sector de la locul de trai şi forma 246, care include şi concluziile medicului psihiatru.
Viorel Cibotaru, expert în domeniul militar, crede că, la Chişinău, ultimele atacuri în stradă nu sunt nişte cazuri ieşite din comun. “Sigur că au mai rămas anumite stocuri de arme din timpul conflictului transnistrean. Se bănuieşte că acestea ar putea fi pe mâinile populaţiei. În general, nu cred că situaţia este alarmantă. În alte ţări problema este mult mai gravă. O problemă adevărată este folosirea armelor care nu sunt înregistrate sau a celor semifabricate”, a mai spus Cibotaru.
Iurie Pântea, director de proiect la Institutul de Politici Publice, susţine că folosirea armelor de foc în diverse contexte ţine de cultura persoanei. “Legea care prevede permisiunea de a avea armă este una justificată, în special dacă ţinem cont că, la noi, criminalitatea e mai redusă decât la vecini”.
Pe site-ul MAI am remarcat că, în 2008, au fost examinate 3577 de cereri ale persoanelor fizice cu privire la procurarea armei de foc, prelungirea termenului de valabilitate a permisului de port-armă şi comercializarea armelor.
La evidenţa organelor de poliţie sunt 54902 persoane fizice în proprietatea cărora se află 57248 arme de foc.
Oleg Prohorovici, director al Magazinului de arme «Dinamo», spune că cel mai solicitat model de armă este “Baikal”, fiind şi cel mai ieftin, de 400 euro. “Fiecare îşi alege arma după posibilităţi”. Acesta ne-a spus că, pentru a procura o armă, oamenii nu-şi argumentează scopurile, fiind suficient doar certificatul eliberat de MAI.