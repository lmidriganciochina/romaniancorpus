TITLE: Manageri şi spălătorese
AUTHOR: Ziarul de garda

Anunţurile de angajare plasate în presa din Republica Moldova arată o delimitare clară între posturile de muncă oferite bărbaţilor şi femeilor, fără ca acest imperativ să fie impus de legislaţie sau de alte norme. Un raport de monitorizare a presei din Moldova pe dimensiunea de gen, efectuat în perioada martie-decembrie 2009 cu suportul UNIFEM, confirmă acest fapt.
Anunţu de angajare plasate în ziare arată că bărbaţii sunt mai solicitaţi pentru poziţii considerate importante în societate şi bine plătite. Pe perioada celor 9 luni de monitorizare au fost supuse analizei circa 60.000 de anunţuri de angajare la muncă. Circa 60 la sută dintre ele se adresează explicit bărbaţilor, iar salariul mediu oferit lor este de 2250 în raport cu salariul mediu de 1600 lei oferit femeilor.
Această discrepanţă salarială este cauzată de diferenţa poziţiilor oferite bărbaţilor şi femeilor. În ziarul “Makler”, specializat pe plasarea anunţurilor, sunt câteva rubrici în paginile de angajări. Astfel, la rubricile “Design, publicitate”, “Manageri”, “Transport”, “Pază” vor fi întâlnite mai multe anunţuri în care sunt solicitaţi explicit bărbaţi pentru poziţiile de manager, director, administrator, agent comercial, consultant, inginer, şofer, programator, jurist, avocat, lucrător în serviciul de pază.
Femeile, în schimb, sunt solicitate pentru o mulţime de poziţii care se pare că nici nu au formă de masculin: spălătoare de vase, bonă, servitoare, dereticătoare. Toate acestea, desigur, nu sunt la rubricile “Management” sau “Design”, ci la “Servicii”, “Restaurante şi cafenele”, “Producere”.
Iată conţinutul unor anunţuri anume: “Manager într-o agenţie de publicitate. Muncă intelectuală. Câştig solid. Carieră în creştere.”; “Manager PR: bărbat, de la 24 de ani, personalitate energică şi creativă”, “Jurist la Ialoveni. Oferim cazare”. Şi, exact la aceeaşi rubrisă se oferă un loc de muncă specificat pentru o femeie.”Domnişoară, la telefon”.
Locurile de muncă oferite sunt specificate în special pentru femei atunci când întrepriderile caută: surori medicale, secretare, fete la telefon, infirmiere, îngrijitoare, bone. Deseori, aceste oferte de muncă solicită o prestaţie fără efort intelectual, dar cu mult efort fizic şi în condiţii fizice şi psihologice complicate (spălătorese de vase şi de podele, sau îngrijitoare de bolnavi, bătrâni şi copii). Uneori, pentru aceste munci se solicită femei, dar cu limite de vârstă de până la 40—45 de ani. Uneori, delimitarea ofertelor pentru bărbaţi şi femei se face chiar în acelaşi anunţ. Iată un exemplu: “Reţea de restaurante: barmen, vânzător deserturi, bucătar, spăltoare de vase, dereticătoare, şofer cu maşină proprie.
Totodată, în anuţurile specificate pentru femei se solicită deseori calităţi care ţin de aspectul fizic, sau anume calităţi morale, care nu figurează în anuţurile destinate bărbaţilor: “aspect fizic plăcut”, “cumsecădenie”, “corectitudine”, “bunătate”, “lipsa copiilor”, “lipsa obligaţiilor familiale”, “femeie de la ţară”. În schimb, în anunţurile despre bărbaţi sunt specificate anume trăsături, care ţin de inteligenţă şi educaţie: “posibilitate de creştere profesională”, “disponibilitate pt. deplasări”, “abilităţi de lider”,”disponibilitate de a lucra peste program”.
“Anunţurile de angajare care apar în presă de la ambasade sau instituţii internaţionale, păstrează o neutralitate de gen demnă de urmat.În schimb, anunţurile care vin din diferite structuri private, poartă uneori un caracter discriminator, împărţind profesiile în cele pentru bărbaţi şi femei,” a declarat Daniela Terzi, directoare a Centrului “Parteneriat pentru Dezvoltare”