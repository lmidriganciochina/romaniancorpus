TITLE: Partidul Democrat şi-a mai comandat un sondaj
AUTHOR: Aneta Grosu

În februarie-martie, timp de 18 zile, în urma unui contract semnat cu PDM, realizatorii acestui sondaj, făcut public marţi, 13 martie, au chestionat 1099 de persoane din 76 localităţi ale R. Moldova, prezentându-ne nişte rezultate greu de crezut. De altfel, dacă sondajul a fost realizat la comanda unui partid, de ce ar fi trebuit să fie făcut public? De ce nu este unul de uz intern? De ce a trebuit comentat şi dezghiocat pe la posturi TV? Probabil, pentru că cei 1099 de respondenţi o fi oferit răspunsuri favorabile celor care au comandat, deci au şi plătit sondajul. Imediat după prezentarea rezultatelor, coordonatorul a lăudat sondajul care l-a creditat cu 6,5% de răspunsuri apreciative: „Rezultatele ultimului sondaj de opinie arată că PDM este pe drumul corect. Aprecierea cetăţenilor ne încurajează să ne îmbunătăţim activitatea în teritoriu şi să facem mai mult pentru ei. Reprezentanţii noştri vor avea o nouă abordare în întâlnirile cu oamenii. Mai puţine discursuri politice, mai multe soluţii la problemele lor”. Cât de puţin îi trebuieşte unui om!
Alt moment îmbucurător, optimist şi încurajator pentru coordonator a fost cel că lidera PAS, Maia Sandu, ar fi fost creditată doar cu 2,5% din opţiunile celor 1099 de respondenţi. Doar atâtea fapte bune. Doar atâtea fapte pentru oameni. Aproximativ pe aceeaşi poziţie s-ar afla şi Vladimir Voronin, Andrei Năstase şi Renato Usatîi, urmaţi, în descreştere, de Iurie Leancă şi de Ilan Şor.
Sondajul comandat de PDM mai arată că peste 20% dintre respondenţi sunt încântaţi de acţiunile preşedintelui Parlamentului, Andrian Candu, ale lui Iurie Leancă, ale liderului PDM, Vlad Plahotniuc, şi ale primarului de Orhei, Ilan Şor. Cum o fi fost adresată acea întrebare care i-a adunat pe toţi patru, cu acelaşi scor, extrem de bun, în condiţiile în care lumea e sărăcită, dezamăgită, descurajată, flămândă, gata să pornească oricând pe drumurile străinătăţii?
Dacă în cadrul altor sondaje, realizate cu ceva timp în urmă, PDM nu era creditat cel puţin cu şansa de a trece pragul electoral de 6%, acest sondaj, ultimul, ticluit la comanda formaţiunii respective, este unul extrem de optimist pentru comanditar. Potrivit datelor cercetării, dacă duminica viitoare ar avea loc alegeri parlamentare, PDM ar acumula acelaşi număr de voturi ca şi PAS – circa 13%, fiind devansat doar de PSRM, creditat cu 31,6% din numărul respondenţilor. Acelaşi număr de persoane, 13%, ar considera, potrivit sondajului, că PDM ar putea îmbunătăţi situaţia din R. Moldova, chiar dacă, fiind de mai mulţi ani la guvernare, nu a făcut-o.
Altă surpriză, la fel de optimistă pentru coordonator, este cea că, fiind solicitaţi să-i califice pe politicieni cu note de la 7 la 10, respondenţii au distins trei nume: Igor Dodon, Pavel Filip şi Silvia Radu. Să nu fie acest „rezultat” în favoarea susţinerii Silviei Radu în scrutinul local pentru funcţia de primar general de Chişinău? Pentru astfel de decizii ai nevoie de argumente şi realizatorii sondajului i le-au oferit coordonatorului care, cu ceva timp în urmă, anunţase că partidul său nu are un candidat şi că ar fi gata să susţină un eventual primar pro-european… Nu contează cât costă un astfel de sondaj. Important e că, prin el, au fost „rezolvate” mai multe probleme: avem lideri politici „incontestabili”, avem un candidat la Primăria Chişinău, care va beneficia de suportul partidelor coordonate de coordonator, toate acestea– pe lângă nişte realizatori de sondaje favorabile partidelor care-i plătesc.