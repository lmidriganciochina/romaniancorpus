TITLE: Singur în faţa sistemului corupt
AUTHOR: Victor Mosneag

A crescut într-un sistem pe care nu l-a acceptat niciodată. Deşi era apreciat de către membrii acestuia, el nu i-a avut la inimă, şi asta pentru că el este omul pentru care dreptatea înseamnă o condiţie a existenţei. Şi acum îşi aminteşte, de parcă ar fi fost ieri, despre moartea surorii sale, strivită de un tractor, la 28 ianuarie 1980. “Vinovaţii nu s-au găsit, deşi era clar că nu a fost un simplu accident”, se plânge bărbatul.
A fost onest cu toţi şi spera să aibă o bătrâneţe liniştită, în care puţinele drepturi pe care le cerea să-i fie respectate. Soarta, însă, a fost cruntă cu el.
Din neglijenţa şi nepăsarea unor medici, a ajuns invalid de gradul 1. Cu trei degete de la un picior tăiate şi cu o probabilitate mare de a i se amputa întregul picior, cu un ochi nevăzător şi cu altul care abia zăreşte, din cauza altui medic. Îl cheamă Vasile Onica. Locuieşte în satul Ratuş, raionul Orhei.
La 6.08.2008, abia externat de la spital, s-a oprit la sora sa, Vera. În seara aceleiaşi zile, pe la 22.45, a sunat telefonul. “Mă apropii – nimic. Nimeni nu a dorit să vorbească. Sunetele au continuat mai multe zile, la ore diferite. Tot timpul, aceeaşi poveste. Vorbeam singur cu mine”, povesteşte Vasile Onica.
Iritat de sunetele nesfârşite, s-a adresat la Moldtelecom, pentru a afla numărul de telefon de la care i se telefonează la miezul nopţii sau pe la 5 dimineaţa.
“Persoana care mi-a răspuns a zis că nu mă poate ajuta. Directorul acestei instituţii mi-a spus să încerc la Procuratură, pentru că acum doar aşa poţi afla cine te-a sunat”, ne povesteşte Vasile.
A apelat şi la Procuratură. “Acolo am fost rugat să scriu o cerere pe numele lui Mihai Butnaru, procurorul raionului Criuleni. Acesta era în concediu, aşa că cererea a ajuns la Mihai Prodaniuc, comisar la CPR Criuleni”.
La 26.08.2008, acesta i-a trimis lui Vasile Onica o scrisoare prin care îl informa că “în legătură cu faptul apelurilor telefonice anonime, sesizate în adresarea înregistrată la 22 august, a fost întocmită o încheiere, deoarece faptul dat nu întruneşte careva elemente constitutive ale Codului de Contravenţie Administrativă şi nici ale Codului Penal al R. Moldova”.
La 17.09.2008, Mihai Butnaru, procurorul raionului Criuleni, i-a trimis lui Onica o altă scrisoare, prin care îl informa că “fapta este lipsită de importanţă şi nu prezintă un careva grad prejudiciabil, de aceea, motive de reacţionare nu au fost stabilite”.
Onica ne spune că nu înţelege din ce cauză nu poate afla cine îi telefonează. Acesta îşi aminteşte că, în 2005, Moldtelecom i-a oferit informaţii similare fără nicio problemă. “Mai am câteva zile de trăit şi aş vrea să aflu cine m-a sunat, că doar nu-i fac nimic”, susţine Vasile Onica.
Contactaţi de Ziarul de Gardă, responsabili de la Moldtelecom ne-au spus că nu sunt în drept să ofere informaţii de acest gen şi că nu au făcut-o vreodată. “Pentru a dispune de o asemenea informaţie, e nevoie să achiţi lunar, în plus, 1 leu şi ceva pe zi. Totuşi, dacă este un caz serios, poliţia sau procuratura, din momentul în care persoana solicitantă s-a adresat, trebuie să pună sub ascultare telefonul respectiv”, ne-au mai spus angajaţi Moldtelecom.
Din cele spuse de Vasile Onica, Procuratura Criuleni nu a făcut acest lucru. Acum, pentru a afla cine l-a sunat pe Vasile Onica este, practic, imposibil.
Mihai Butnaru, procurorul raionului Criuleni, ne-a spus că, pentru a nu dezinforma opinia publică, nu poate să ne ofere informaţii referitoare la acest caz. “Pentru mai multe detalii, adresaţi-vă în scris”, a încheiat Butnaru.
Nu este însă singura nedreptate din cauza căreia Vasile Onica nu-şi găseşte liniştea. Prin iulie 2008, Vasile Onica, de rând cu alţi oameni din sat, a venit în preajma pieţei de la Buiucani, să vândă produse agricole de pe terenurile de lângă casă.
“La început totul mergea bine”, susţine Onica. “Mai dădeam câte vreo doi lei poliţiştilor, care ne permiteau apoi să vindem. Într-o zi, însă, a venit altcineva. Era Ruslan Dolinţa, poliţist la sectorul Buiucani. Acesta i-a cerut să strângă de la toţi cei care vindeau 50-100 lei, pentru a le permite să vândă. Onica nu s-a conformat, ba chiar s-a opus. Şi-a spus, însă, numele şi localitatea, fără a semna vreun act. Mai apoi, Oficiul Criuleni al Departamentului Executare, de pe lângă Ministerul Justiţiei, printr-o scrisoare, l-a informat pe Vasile Onica să se prezinte la sectorul de poliţie din satul Măgdăceşti, pentru a achita o amendă de 100 de lei.
“În caz contrar, executarea va fi efectuată în mod silit şi vor fi arestate toate mijloacele băneşti şi toate bunurile dvs., toate cheltuielile vor fi încasate din contul dvs.”, se mai spune în scrisoare.
Vasile Onica nu s-a conformat. Recent, când bătrânul a mers să-şi ridice pensia, a observat cu stupoare că e mai mică cu o sută de lei. Din 881de lei, cât trebuia să primească în mod normal, a luat doar 771 de lei. Acum Vasile Onica se întreabă: oare se va îmbogăţi statul cu cei 100 de lei ai mei, care, din timp, erau programaţi pentru procurarea medicamentelor? Oare sunt eu vinovat pentru că nu am vrut să dau mită poliţistului? Statul, în loc să ajute un invalid, îi ia banii, spune indignat Onica.
Căutat de “Ziarul de Gardă”, Ruslan Dolinţa nu a fost de găsit.
Vitalie Zamă, de la Organizaţia “Juriştii pentru drepturile omului”, ne-a spus că oprirea din pensie a unei amenzi contravenţionale este legală. ” Dacă omul nu s-a conformat deciziei de a achita amenda, atunci se trece la executarea forţată a deciziei, iar oprirea din pensie a amenzii este legală într-un astfel de caz”, afirmă Zamă.
Anterior, pe 23 iunie, la Secţia de Cardiologie a Spitalului din Criuleni, Vasile Onica a apelat la medicul cardiolog, Victoria Dahnovici, solicitând un certificat. Aceasta, susţine bătrânul, l-a jignit de mai multe ori. “Mi-a zis să mă duc sus, la un alt etaj. Am refuzat, pentru că venisem la ea. M-a numit “porc” de mai multe ori şi apoi m-a ameninţat că, dacă nu mă duc unde mă trimite ea, va chema procuratura să-mi pună cătuşele”, povesteşte Onica. În aceeaşi zi, potrivit acestuia, după ce a făcut un control la ochi, s-a depistat că vasele sangvine ale ochiului drept sunt fisurate. De atunci, nu mai vede cu acel ochi. “Am scris plângeri la adresa medicului Victoria Dahnovici, pentru faptul că, din cauza incidentului şi a cuvintelor necenzurate rostite de ea, am rămas orb. Am fost chemat la judecată pentru a rezolva problema. Eu, însă, nu doream nimic, doar să aud că-şi cere scuze de la mine. Ulterior, directorul Spitalului din Criuleni, Grigore Urâtu, m-a informat printr-o scrisoare că “medicul cardiolog Victoria Dahnovici a fost avertizată în privinţa eticii necorecte, iar Spitalul raional Criuleni îşi cere scuze pentru incidentul care a avut loc”, se mai spunea în scrisoare. La judecată, însă, Dahnovici a negat totul. Totuşi, prin diferiţi intermediari, Vasile Onica a fost chemat la spital. Acolo, după mai multe dezbateri, medicul cardiolog a recunoscut incidentul. “Atunci am iertat-o şi mi-am retras şi plângerea din judecată, ne-a spus bătrânul, am rămas însă orb din cauza acelui incident şi nimeni nu a fost tras la răspundere”.
A fost internat în spitale de mai multe ori. Avea poliţă de asigurare, dar aceasta nu-l ajuta la nimic.
“Doar patul şi mâncarea sunt gratuite, când ai poliţă, în rest – nimic”, ne spune Vasile Onica. La clinică, a plătit sume mari pentru nişte medicamente indicate de medici. “Mi s-a spus că nu erau la spital, ca peste un timp, de la alţi medici, să aflu că medicamentele care îmi trebuiau erau disponibile în spital pe gratis. Plătisem 10800 lei pe ele. Le-am şi procurat din farmacia recomandată de acei medici”, se plânge Vasile Onica. Ulterior, a depus mai multe plângeri, contestând recomandările acestora. Dar medicii vizaţi, când l-au văzut internat din nou în secţia lor, i-au spus: “Bine, noi îţi dăm banii înapoi, dar tot noi vom avea grijă de tine”.
Acum, Vasile Onica a trecut peste aceste greutăţi ale vieţii. Este mai puternic şi trăieşte încercând să-şi facă dreptate. Crede că, în R. Moldova, mai sunt oameni corecţi şi încearcă să ceară ajutor de la aceştia. Crede că viaţa nu este chiar atât de nedreaptă şi că pentru toate există o compensaţie.