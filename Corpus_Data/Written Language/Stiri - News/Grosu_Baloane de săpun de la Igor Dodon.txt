TITLE: Baloane de săpun de la Igor Dodon
AUTHOR: Aneta Grosu

Era marţi, 15 mai. La Chişinău, timpul era prielnic pentru plimbări. Deşi, oficial, era zi de muncă pentru cei maturi şi zi de studii pentru copii, şeful statului s-a gândit că nu ar fi nicio pierdere dacă această zi va fi „liberă” pentru o seamă de oameni, simpatizanţi ai PSRM, care i s-ar asocia pentru a marca, în Piaţa Marii Adunări Naţionale (PMAN), Festivalul Familiei Tradiţionale.
Şeful statului şi suita sa au asociat această acţiune Zilei Internaţionale a Familiei, declarată de Adunarea Generală a ONU la 20 septembrie 1993. Atunci, Adunarea ONU a şi decis că această zi va fi consemnată în fiecare an, la aceeaşi dată, pe 15 mai. În fiecare an, secretarul general al ONU alege un motto special pentru eveniment. De la 1996 încoace, cele mai răsunătoare motto-uri au fost: „Familiile: primele victime ale sărăciei şi lipsei de adăpost”, „Impactul migraţiei asupra familiilor din întreaga lume”, „Combaterea sărăciei familiei şi excluziunii sociale”, „Asigurarea echilibrului de muncă familial”, „Familiile, vieţi sănătoase şi viitor durabil”. În 2018, motto-ul acestei zile, marcate în mai multe ţări ale lumii, a fost „Familii şi societăţi inclusive”.
Aşa cum spuneam, în R. Moldova, ziua de 15 mai a fost zi de muncă. Teste şi examene prin şcoli, regimuri severe de muncă pentru cei angajaţi. O singură instituţie, Preşedinţia R. Moldova, a admis că aceste restricţii pot fi depăşite, ordonând ca, în PMAN, să fie instalate scene spaţioase, să fie umflate baloane, preponderent de culoare roşie, cu mesaje pro-familie imprimate pe ele, să fie aduşi arlechini şi să fie instalate cât mai multe construcţii gonflabile. Păcat de neglijat şi faptul că cei de la Preşedinţie au ordonat să fie aduşi şi nişte cai, dar şi cel puţin trei măgari, pentru plimbări prin PMAN. Da, a fost adusă şi nişte îngheţată, oferită ulterior pe gratis simpatizanţilor PSRM, prezenţi la chemarea lui Igor Dodon. O parte importantă a distracţiei a constituit-o ospăţul cu vată din zahăr topit şi jocul cu baloanele de săpun. Baloane cât mai mari, în culorile curcubeului, planau printre grupurile de oameni ajunse la sărbătoare. Unii urmăreau baloanele, încercând să le spargă în zbor. Patronul sărbătorii, Igor Dodon, nu a ratat şi de astă dată să se afişeze alături de candidatul partidului său la funcţia de primar de Chişinău, Ion Ceban. Deşi, public, s-a dezis de apartenenţa sa de partid, Dodon nu ratează niciun moment în care le poate aminti oamenilor că el e şefu’. Asta face în mai multe spoturi electorale, asta a făcut şi pe 15 mai, la Festivalul Familiei Tradiţionale, în ambianţa baloanelor de săpun.
După ce s-a lăudat că, în urmă cu două zile, a lansat baloane de săpun la Bălţi şi la Comrat, patronul evenimentului a anunţat că, „la 14-16 septembrie, în premieră, la Chişinău, sub egida Preşedintelui R. Moldova, va avea loc Congresul Mondial al Familiilor, la care vor participa circa 2000 de persoane din peste 50 de ţări, iar la invitaţia mea, şi-au arătat disponibilitatea de a participa Patriarhul Moscovei şi al Întregii Rusii, Kiril, şi un înalt reprezentant al Vaticanului”. Dar dacă vreun oaspete dintre cei poftiţi ar susţine orice fel de familie, nu doar pe cele tradiţionale, ce ar face Dodon cu el?
Un alt îndemn lansat de patronul evenimentului din acea zi a fost unul plagiat de la Tarlev. Vasile Tarlev, fostul său coleg de PCRM, şi fost prim-ministru. Doar că actualul şef de stat a cam exagerat cu numărul de copii, pe are ar trebui să-i nască fiecare familie. Dacă Tarlev ordonase ca fiecare familie să nască cel puţin 3 copii: „unul pentru mama, unul pentru tata şi al treilea – pentru Patrie”, Dodon a promis public că cei care se vor încumeta să nască 4,5, 6 şi mai mulţi copii vor primi, desigur, din partea fundaţiei Primei Doamne „Din Suflet”, câte 4000 de lei. Nici mai mult, nici mai puţin.
Dar ce ar însemna azi cei 4000 de lei promişi de şeful statului unei familii care s-ar încuraja să nască cel puţin 4 copii? Baloane de săpun. Multe, extrem de multe, cel mai multe astfel de baloane am putea cumpăra din aceşti bani, pentru că, de altceva, pentru o familie din 6 persoane, nu ar mai ajunge.