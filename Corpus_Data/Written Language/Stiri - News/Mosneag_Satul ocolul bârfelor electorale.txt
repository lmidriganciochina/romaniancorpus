TITLE: Satul, ocolul bârfelor electorale
AUTHOR: Victor Mosneag

Spiritul alegerilor a pus stăpânire pe R. Moldova. Tineri sau bătrâni, toţi ştiu că 2009 este anul în care au loc alegeri. Destui sunt însă cei care habar nu au în ce zi anume cetăţenii R. Moldova îşi vor alege noul Parlament. Această situaţie de incertitudine este specifică mai ales localităţilor rurale. Pe unii nu-i interesează, alţii – nu ştiu, pentru că nu au de unde afla despre evenimentele politice, iar ceilalţi, deşi susţin că ştiu, uită sau încurcă data când va avea loc scrutinul. Totuşi, în ansamblu, oamenii de la sate, cei care sunt cu adevărat interesaţi de soarta R. Moldova, cunosc exact data alegerilor, ba chiar fac şi pronosticuri vizavi de posibilii câştigători.
Satul Ineşti din raionul Teleneşti, aflat la 90 km de Chişinău, ne reconfirmă că oamenii sunt diferiţi. La Ineşti am întâlnit două categorii de oameni. Cei care nu cunosc nimic despre evenimentele politice, dar care ştiu cu cine vor vota, şi cei care fac tot ce le stă în puteri ca nicio noutate să nu le scape, dar care încă mai au dubii privind alegerea pe care urmează să o facă la 5 aprilie.
Colindând uliţele satului, descopăr că nimic nu trădează apropierea alegerilor. “Oamenii care au ceva iniţiativă, de cele mai multe ori fără a fi afiliaţi la vreun partid, sunt principalii purtători de mesaje electorale. Aceştia, la un pahar, încearcă şi de cele mai multe ori reuşesc să-şi impună punctul de vedere în faţa celor cu 6 clase, care cred orice le-ai spune. Deci, oamenii care se cred mai deştepţi sunt promotori de bârfe electorale. Ei ţin locul afişelor electorale, dar şi al membrilor de partid”, ne-a spus un cetăţean din Ineşti.
Afişajele electorale lipsesc, iar oamenii par să nu conştientizeze importanţa zilei de 5 aprilie 2009. Singurul lucru care aminteşte de politică la Ineşti sunt nişte postere care mediatizează o carte cunoscută deja, care are în prim plan corupţia, aflată chiar la staţia din marginea comunei. Dar şi acelea sunt trecute prin negura timpului, majoritatea din ele fiind deteriorate.
Primarul din Ineşti, Vasile Ţurcan, este departe de situaţia electorală din comuna pe care o conduce, deoarece stă mai mult timp la Chişinău. “Am oferit spaţiu publicitar tuturor partidelor, niciunul însă nu s-a grăbit să-l folosească. Vin partidele, dar se deplasează direct în sat. Nimeni nu-i încurcă să facă agitaţie electorală”, ne-a spus acesta.
Oamenii simpli sunt diferiţi. Unii – mai vorbăreţi şi mai preocupaţi de alegeri, alţii – mai retraşi şi total indiferenţi. “La alegeri ne vom duce atunci când ne vor chema”, spune o femeie trecută de 40 de ani. “Dar când vor fi alegerile, la 5 februarie sau la 5 martie?”, întreabă altcineva.
“Au fost doar două partide care au încercat să ne convingă să le votăm. Nu au făcut însă mare lucru, ne-au împărţit câteva foi. Mai bine ar fi dat ajutor la oameni, că sunt multe probleme de rezolvat”, crede Elena Mereuţă, lucrătoare la grădiniţa din comună.
Unor locuitori din Ineşti, totuşi, le pasă de alegerile care se apropie. Cu un grup de trei oameni am reuşit să purtăm o discuţie în adevăratul sens al cuvântului despre politică. Ba chiar în timpul discuţiei cei trei au început să se contreze vizavi de partidele care au fost în Ineşti în timpul campaniei electorale… Până la urmă, şi de la ei am aflat că în sat au fost doar 2 din cei 14 candidaţi electorali. Aceştia au împărţit calendare şi foi cu îndemnuri electorale. “Nu se face prea mare zarvă cu alegerile, toţi sunt liniştiţi deocamdată”, ne-a spus unul dintre ei.
 “Eu am cuscri în România şi nu pot merge să-i văd. Ei la mine vin ori de câte ori vor, iar eu nu am posibilitatea asta. Pentru a pleca în România, ai nevoie de invitaţie. Am rămas în urmă, lumea civilizată parcă se teme de noi, cei din R. Moldova”, spune Vasile Mereuţă.
Fiecare din cei trei interlocutori a încercat să ne convingă care este cel mai bun partid. Ne-au povestit cu nostalgie cum era viaţa pe vremea URSS, cum aveau oamenii unde lucra şi nimeni nu avea intenţia să părăsească Moldova. “Acum, economia de la noi trăieşte doar din banii trimişi de peste hotare. Ce am face dacă cei plecaţi nu ar trimite bani? Am mai avea salariile şi pensiile la timp?” se întreabă Ion, un tânăr de 25 de ani.
“Au venit mai multe partide, dar nimeni nu a discutat cu mine. Au pus nişte hârtii în poartă, iar noi, când nu avem ce face, le citim”, zice un alt locuitor al Ineştiului.
De remarcat că la multe case din sat sunt atârnate antene satelit. Acestea, spun oamenii, îi ajută să fie la curent cu ce se întâmplă în lume şi le dau o alternativă la cele doar câteva posturi care pot fi recepţionate în Ineşti. ” Ziarele nu pot fi procurate de la poştă, pentru că nu se aduc aici. E nevoie să mergi la Teleneşti pentru asta”, ne-a spus Andrei M.
Profesoara Maria Cuşnir s-a arătat surprinsă de subiectul abordat de noi, cel al alegerilor de la 5 aprilie. “Eu sunt profesoară, credeţi că am dreptul să nu ştiu data alegerilor? ne-a întrebat aceasta. Aici, în sat la noi, este democraţie, fiecare votează cu cine doreşte”.
“Nu prea se face agitaţie electorală, afişele lipsesc, probabil că partidele nu vor să se cheltuie cu nişte lucruri inutile, care oricum vor fi rupte de simpatizanţii celorlate formaţiuni. Încă nu ştim cu cine vom vota, că doar nu a rămas o oră până la alegeri, mai avem timp să ne decidem”. “Dar dumneavoastră de la ce partid sunteţi?” ne-a întrebat Aurelia Golub, vânzătoare la unul dintre multele magazine din Ineşti.
Printre locuitorii satului Ineşti circulă mai multe zvonuri vizavi de alegeri. Unul dintre ele îi provoacă griji lui Afanasie Druţă. “Se spune că cei care nu vor merge la alegeri vor figura, oricum, pe liste ca votanţi, pentru că vor face asta alţii în locul lor. Deci, este nevoie să mergem la vot, pentru că doar aşa ne vom decide soarta”.