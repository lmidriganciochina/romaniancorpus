TITLE: Viaţa privată la vedere?
AUTHOR: Iurie Sanduta

O schemă bine pusă la punct de băncile comerciale din R. Moldova creează mai multe îndoieli privind deschiderea unui cont bancar. Angajaţii mai multor instituţii financiare refuză să informeze clientul care insistă să afle din ce cauză banca solicită atât de multe date personale de la cel care le încredinţează spre păstrare veniturile financiare.
Când mergi la bancă, intenţionând să-ţi deschizi un cont, primul lucru pe care trebuie să-l faci e să completezi o anchetă. Reprezentantul băncii îţi dă o cerere cu titlul “formular de intrare în relaţii cu banca” sau “cerere de credit”. Nu contează că ai statut de persoană fizică sau juridică, numărul întrebărilor legate de viaţa personală e acelaşi.
Astfel, instituţia financiară obligă clienţii să răspundă la peste 50 de întrebări. Prin intermediul chestionarelor, care reprezintă trei pagini de text, banca încearcă să afle mai multe detalii despre potenţialul său client, ne-a spus un angajat al băncii.
Ion Rusu are statut de persoană fizică. El aştepta la ghişeul nr. 10 pentru a-şi deschide un cont în bancă. Ion a comentat astfel principiile băncii, care solicită numeroase date personale ale clienţilor, inclusiv pasaje detaliate din viaţa acestora: “Îşi bat joc de oameni şi nu ştiu de ce banca se interesează dacă sunt căsătorit sau nu şi câţi copii am?”. În aceeaşi discuţie, Ion Rusu ne-a spus că banca ar trebui să reducă din lista întrebărilor, atunci când clientul vrea să-şi deschidă un cont, pe motiv că persoana prezintă instituţiei financiare copii ale actelor de identitate.
În aceeaşi ordine de idei, directorul adjunct al filialei nr. 9 al BC “Mobiasbancă”, Dumitru Popa, ne-a explicat că datele solicitate clienţilor la deschiderea unui cont bancar se colectează în temeiul unui regulament intern al băncii. Reprezentantul băncii a mai spus că datele clienţilor sunt confidenţiale şi că nu se divulgă în niciun fel de situaţii. “Se face excepţie doar în cazul în care instanţa de judecată decide ca noi să le prezentăm datele”, a mai spus directorul adjunct.
 “Statul respectă şi ocroteşte viaţa intimă, familială şi privată” – este scris negru pe alb în Constituţia R. Moldova. Practic, lucrurile stau altfel. Am mers la bancă în calitate de persoană fizică şi am solicitat deschiderea unui cont. Operatorul de la ghişeu mi-a dat să îndeplinesc formularul de deschidere a acestuia. Am întrebat angajatul băncii în temeiul cărei legi îmi solicită pachetul cu date personale. Acesta a răspuns în mod agresiv: “Dacă nu-ţi place oferta băncii, poţi pleca”, afirmând că banca lucrează doar cu clienţi concreţi, care înţeleg condiţiile acestei instituţii.
Am insistat ca operatorul Ludmila Bulgaru să-mi aducă la cunoştinţă respectiva lege. Timp de vreo 10 minute, angajata instituţiei financiare nu a găsit legea. A cerut ajutorul altui operator: “Ce lege face referire la formularul de intrare în relaţii cu banca?”. Nu a ştiut nici acesta, recomandându-i să consulte şeful. “Este o lege internă a bancii, la care au acces doar angajaţii instituţiei”, conchide angajata băncii, după consultarea şefului.
Viorel Furdui, expert “IDIS-Viitorul”, susţine că informaţiile solicitate de bancă “nu sunt exagerare, pentru că la mijloc sunt banii”. Şi că prin aceste anchete instituţia respectivă încearcă să-şi cunoască mai bine clientul.