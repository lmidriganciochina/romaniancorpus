TITLE: Concedierea lui Zghibarţa
AUTHOR: Iurie Sanduta

Afacerea ilegală, moderată prin intermediul unui site specializat în comercializarea tezelor de licenţă şi masterat, revine pe piaţa neagră a Internetului. Aceasta după ce oficialii de la ÎS Registru declarau pentru ZdG că pagina web teze.info.md a fost lichidată. Principalul moderator al paginii web, Aurel Zghibarţa, a fost concediat, iar alţi trei funcţionari mustraţi, în urma scandalului cu tezele de la ÎS Registru.
Nu au trecut două luni de când ZdG îi identificase pe moderatorii din spatele site-ului teze.info.md, angajaţi la ÎS Registru. Aceştia vindeau teze la un preţ de la 150-200 de euro. În aceste zile, site-ul revine din nou printre motoarele de căutare de pe internet şi poate fi accesat în regim normal. Totodată, e de menţionat că organele de ordine nu au luat nicio măsură privind combaterea unor astfel de infracţiuni.
Astăzi, piaţa tezelor pe internet este tot mai solicitată de studenţii care preferă să dea bani pe o lucrare scrisă, decât să facă puţină carte. În ajutorul lor vin până şi angajaţii unor instituţii de stat. Aceştia urmăresc scoaterea unor profituri în urma afacerii.
Prorectorul Universităţii de Stat din Moldova (USM), Elena Moraru, a declarat pentru ZdG că tezele susţinute de studenţi se depozitează în arhiva universităţii şi sunt păstrate cel puţin 5 ani. Mai apoi, potrivit acesteia, lucrările sunt distruse prin ardere.
În aceeaşi ordine de idei, şeful arhivei USM, Dumitru Sârghi, susţine că, tradiţional, tezele se păstrau la catedra facultăţii la care studentul susţinea lucrarea academică. El mai spune că, în 2003, conducerea USM a depistat că multe dintre teze dispăreau de la catedre. Printr-un ordin al ex-rectorului Gheorghe Rusnac, începând cu acel an, tezele sunt depozitate la arhiva instituţiei de învăţământ, pentru a evita sustragerea lucrărilor în scopuri ilegale.
“Serviciul de Informaţii şi Securitate (SIS) întreprinde anual mai multe vizite la arhiva USM, pentru a verifica cât de autentice sunt unele dintre lucrările academice”, ne-a declarat Dumitru Sârghi. Pentru a ne convinge că persoanele interesate erau de la SIS, şeful arhivei a spus: “persoanele s-au prezentat că sunt de la SIS, altfel nu le-am fi permis să lucreze în arhivă”, a conchis Sârghi.
Vasile Ciornâi, vicedirectorul ÎS Registru, a declarat pentru ZdG că principalul moderator al site-ului teze.info.md, Aurel Zghibarţa, a fost disponibilizat, iar alţi trei funcţionari au primit mustrări aspre în cazul “Fabrica de teze”, dezvăluit de ZdG.
La scurt timp după concedierea lui Zghibarţa, însă, pagina web teze.info.md este relansată şi poate fi accesată din nou. În acest caz, concediatul susţine că şi-a reorganizat afacerea cu teze. “Eu am doar material xeroxat pentru lucrările academice, lasă să verifice procuratura”.
Precizăm că vânzătorii de teze sunt mult mai prudenţi în cazul anunţurilor pe care le amplasează pe prima pagină a site-ului. Dacă, iniţial, aceştia scriau «suntem o echipă de lectori, profesori şi studenţi. Ne-am propus să venim în ajutorul studenţilor, prin elaborarea lucrărilor de licenţă, de masterat şi anuale», astăzi mesajul este altul, ceva mai sofisticat. Ei spun că oferă doar xerocopii şi date statistice pentru cei interesaţi să cumpere o teză.
Pe pagina personală a lui Aurel Zghibarţa nu mai descoperim mesaje care ar face referinţă la instituţia de stat. Pe 16 februarie el scrie: “după cum vedeţi, s-au cam terminat noutăţile de ordin public, pe unde mai pui şi cenzurile din ţara asta liberă şi democrată”.
Potrivit poliţiei, la acest subiect se efectuează mai multe cercetări.