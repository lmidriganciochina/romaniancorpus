

Douăzeci de elevi care își doresc cercuri de muzică și dans plus o învățătoare care înlocuiește medicul, secretarul, psihologul și directorul. Pe toți îi găsim în aceeași instituție de învățământ, închisă, apoi redeschisă din inițiative politice. Școala primară din Fârlădeni este una din instituțiile care continuă să activeze în lipsă de cadre, de resurse financiare și elevi.
În anul de studii 2017-2018, a fost înregistrat un număr de 335,6 mii elevi în învățământul primar și secundar general și 28,6 mii cadre didactice. Situația economică precară și numărul redus al elevilor din R. Moldova a lăsat mai multe instituții de învățământ cu ușile încuiate. Școala primară din s. Fârlădeni, r-nul Hâncești a fost închisă, ca și multe altele, în august 2017. Elevii celor două clase de a I-a și a IV-a au fost transferați în gimnaziul din s. Buțeni, situat la 6 km distanță.
„Noi nu știam unde vor merge copiii noștri la 1 septembrie 2017. În ultima zi, seara, ni s-a spus că totuși copiii pleacă la Buțeni. Nu am fost împotrivă, copilul trebuie să învețe undeva, sau la Fârlădeni, sau la Buțeni”, ne destăinuie Valentina Lungu, mama unui elev absolvent a școlii primare, mărturisind că transportul  pentru elevi era asigurat , iar trezirea de dimineață era singura problemă pentru copii. „Copilul și acolo era mulțumit, și aici e mulțumit. Eu ca părinte îmi doresc să fie în teritoriu, dar în clasa a V-a oricum va merge la gimnaziul din Buțeni”, mărturisește mama copilului.