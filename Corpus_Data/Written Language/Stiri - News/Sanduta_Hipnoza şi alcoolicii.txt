TITLE: Hipnoza şi alcoolicii
AUTHOR: Iurie Sanduta

Într-un subsol din sectorul Botanica, hipnoza a devenit un business profitabil, în timp ce biserica interpretează acest mod de «tratament» ca fiind influenţat de «duhuri necurate».
Pe str. N. Titulescu din sect. Botanica, activează un centru medical specializat în «codificarea», prin hipnoză, a persoanelor dependente de alcool, în scop de tratament. La centru vin săptămânal vreo 60 de oameni. Mai mulţi ajung aici însoţiţi de rude sau de prieteni. «Printre ei se află atât alcoolici, cât şi fumători», ne-a spus unul dintre psihologii centrului.
În hol, am discutat cu mai mulţi dintre vizitatorii acestui centru. Majoritatea mi-au spus că au venit să se codifice. Un specialist de aici mi-a explicat că, de fapt, aceşti oameni sunt supuşi unui fenomen psihologic care este programat şi are efecte o anumită perioadă de timp. Acest fenomen este numit aici «codificare».
Ion, un bărbat din raionul Briceni, zice că a venit la centru pentru o nouă şedinţă de hipnoză, în speranţa că îşi va putea prelungi termenul codificării. «M-am codificat acum un an, iar efectul şedinţei nu a continuat mai mult de 365 de zile». Totodată, Ion a precizat că nu poate să explice care este «secretul» hipnozei, pentru că, după o zi de la expirarea termenului de codificare, s-a pomenit în faţa sticlei cu alcool, sesizând, din nou, o dependenţă dură faţă de spirtoase. Ne-a mai spus hotărât că intenţionează să se codifice pentru o perioadă mai lungă, pentru a se debarasa de «drugii» de la bar. Contra unor sume de bani, dependenţii de alcool se supun «codificării». În jur de o sută de dolari este costul «codificării» pentru o perioadă de un an. Pentru ca acelaşi serviciu să aibă un efect de durată, taxa pentru serviciile oferite de hipnolog creşte treptat.
Când am deschis uşa de la intrarea în acest centru medical, am sesizat un miros puternic de alcool. Femei şi bărbaţi, cu vârste cuprinse între 20 şi 50 de ani, aşteptau pe scaunele din hol să le ajungă rândul şi să intre în şedinţa de hipnoză. Pentru a înţelege cum acţionează hipnoza asupra sistemului nervos, medicul psiholog Nadejda Dragunova ne-a dezvăluit mai multe detalii, utilizate de specialiştii acestui centru medical.
Hipnologul utilizează elemente de hipnoză pentru a determina pacientul să-şi «deschidă» sistemul nervos. Cu alte cuvinte, specialistul deţine controlul asupra psihicului acestuia.
De obicei, pacientul se relaxează pe o canapea şi execută comanda medicului. Specialistul, mai întâi, îi atrage atenţia pacientului prin concentrarea privirii asupra unui obiect. Ulterior, medicul rosteşte o comandă, iar pacientul recepţionează acest mesaj. Datorită perseverenţei, mâinilor şi expresiei ochilor, cu care operează specialistul, cele spuse de el se înregistrează automat în psihicul omului.
Cu Elena R., o femeie de 40 de ani, am discutat după o şedinţă de hipnoză. Ea spune că, atunci când a primit codul, a dus o luptă grea. «M-am luptat cu dracii, ca să înving dependenţa de alcool». Aceasta a precizat că a avut o criză de toxicoză, imediat după şedinţa de hipnoză.
Potrivit psihologului Nadejda Dragunova, nici un pacient nu vede draci în timpul şedinţelor de hipnoză. Aceasta a interpretat cele spuse de Elena R. ca fiind nişte iluzii. Tot ea a explicat de ce persoanele care se codifică vomită, după ce acceptă şedinţele de hipnoză.
«În gura pacientului se introduce un spray care conţine alcool, pentru a fi verificat efectul hipnozei», a mai spus psihologul.
Părintele Mihail Smerea, din cadrul Mitropoliei Moldovei, susţine că practicarea hipnozei într-o societate este un lucru străin, asociind-o cu duhurile necurate.
Tot el a mai spus că, dacă oamenii ar poseda puteri supranaturale şi ar apela la hipnoză, pentru a-i vindeca pe alcoolici, problema dependenţilor s-ar rezolva.
Din discuţia cu preotul reiese că omul trebuie să dorească singur ceva, pentru a reuşi. Părintele Smerea a pus şi o întrebare retorică: «De ce, după codificare, peste un timp, oamenii se apucă din nou de băut?». Răspunsul l-am primit tot de la părinte: «Aceşti oameni nu lucrează cu harul lui Dumnezeu şi nu îşi dezvoltă voinţa personală».
Ofiţerul de presă al Ministerului Sănătăţii, Mihaela Cibotaru, ne-a spus că hipnoza în R. Moldova este aplicată într-o singură instituţie publică – «Spitalul de psihiatrie», dar, totodată, mai poate fi descoperită în mai multe centre medicale cu statut de SRL.
Practicarea hipnozei în R. Moldova este legalizată. Potrivit specialistului principal în psihiatrie din cadrul Ministerului Sănătăţii, Anatol Nacu, medicii care vor să practice hipnoza sunt licenţiaţi la Camera de Licenţiere. Concursul specialiştilor se face în baza certificatului de psihoterapeut.