TITLE: Ziua Italiei: Ce spun migranții moldoveni despre țara care i-a găzduit
AUTHOR: Aliona Ciurca

Astăzi, 2 iunie, este marcată Ziua Națională a Republicii Italiene. Potrivit datelor oficiale, cei mai mulți migranți moldoveni activează în Rusia și Italia. Astfel, ZdG a întrebat câțiva dintre migranții moldoveni în Italia ce îi doresc țării de ziua sa. 
„Italia pentru Moldova este țara de adopție, țara care a facut ca „revoluția” financiară și culturală să provoace schimbări cam în întreaga republică. Cetățenii din Moldova au beneficiat direct și indirect de Italia începând cu remitențele și terminând cu investițiile în creștere continuă. Mai nou, comunitatea italienilor în Moldova este în creștere și turismul italian în R. Moldova e tot mai popular”.
„Italia pentru Moldova e sursă de existență, e țara care ne-a dat alte posibilități de a ne menține și de a crește. Italia e țara pe care moldovenii ar dori s-o aducă la ei acasă. Italia e țara care te învață sa apreciezi și să cunoști valorile culturale”.
 „Pentru mulți din noi, Italia în primul rând e o alegere ce vizează un proiect pentru viață. Pentru majoritatea din noi, e o realitate zi de zi, de care suntem în același timp orgolioși, dar și preocupați. Pentru unii înseamnă o viață de navetist, iar pentru alții încă e un vis”.
„Italia este un exemplu de democrație și libertate pentru moldoveni, unde cele trei puteri sunt independente una de alta și Constituția stă în capul mesei. Italia este un exemplu de civilizație și performanță în mai multe sectoare, dar mai ales în cele ale întreprinderilor mici și mijlocii, gastronomie, turism, cultură. Acestea au schimbat mentalitatea multora dintre noi, modul de a ne comporta, de a ne alimenta, de a gândi și de a acționa pentru binele comun. Italia, din anii 2000 și până la moment, este o ancoră de salvare a Moldovei, oferind posturi de muncă pentru mii de Moldoveni. Chiar dacă suntem „sclavi moderni” în trecere cum ne descriu sociologii și „badante silenziose” cum ne descriu antropologii, oricum am salvat familiile și copiii, părinții noștri de la foame. Trăiască Italia și poporul ei”.
Conform statisticilor, Italia se situează pe locul trei printre țările partenere cu care R. Moldova întreține relații comerciale, deținând o pondere de 7,9% în comerțul total al țării – volumul total al investițiilor se ridică la 90 mil. USD. Italia este al doilea stat, după Rusia, în care se află cei mai mulți cetățeni moldoveni – 142.266.
În 2017, a fost semnat un memorandum care prevede că cetăţenii R. Moldova care au muncit legal în Italia au dreptul la pensie şi la alte prestaţii sociale din partea acestui stat.