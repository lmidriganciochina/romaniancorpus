
Curtea Constituțională a R. Moldova (CCRM) a respins astăzi, 4 iunie, sesizarea președintelui țării privind declararea neconstituțională a prevederilor din Codul Audiovizualului care interzic radiodifuzorilor și distribuitorilor de servicii de informare în masă transmiterea programelor cu conţinut informativ, informativ-analitic, militar şi politic produse în alte state decât cele membre ale Uniunii Europene, în Statele Unite ale Americii, în Canada, precum și în statele care au ratificat Convenția europeană cu privire la televiziunea transfrontalieră.
Igor Dodon a sesizat instanța constituțională după ce Parlamentul a adoptat modificări la Codul Audiovizualului cu scopul de a limita propaganda rusească pe teritoriul R. Moldova. Proiectul de lege, numit și „legea anti-propagandă”, stipulează că posturile TV și radio din R. Moldova sunt obligate să elimine din grila lor de program toate emisiunile cu un conținut informativ, informativ-analitic, militar și politic care sunt produse în statele care nu au ratificat Convenția europeană cu privire la televiziunea transfrontalieră. După ce Dodon a refuzat repetat să promulge legea, la 10 ianuarie curent, Curtea Constituțională a constatat circumstanțele care justifică interimatul funcției de șef al statului, iar documentul a fost semnat de către președintele Parlamentului, Andrian Candu.
Autoritățile de la Kremlin au acuzat guvernarea de la Chișinău de „promovarea unei politici antirusești și de limitarea dreptului la informație a cetățenilor”. Pe 24 ianuarie, curent, deputații din Duma de Stat a F. Ruse au semnat o rezoluție prin care invită ONU, Consiliul Europei și OSCE să evalueze încălcarea flagrantă a Declarației și a convențiilor privind drepturile omului. În același timp, potrivit deputaților, prin interdicția emisiunilor din F. Rusă, Rusia ar trebui la rândul său, să elaboreze un set de măsuri pentru ca populația din R. Moldova să aibă acces la programele rusești, spre exemplu prin satelit. În declarația semnată, deputații au solicitat ca Perviy Kanal să rezilieze contractul cu postul TV din R. Moldova, care i-ar aparține liderului Partidului Democrat din R. Moldova, Vladimir Plahotniuc.