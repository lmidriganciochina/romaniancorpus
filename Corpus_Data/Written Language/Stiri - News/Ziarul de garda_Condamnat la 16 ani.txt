TITLE: Condamnat la 16 ani
AUTHOR: Ziarul de garda

Vasile Ignatiuc, cetăţean al R. Moldova, a comis la Roma un accident de circulaţie în care a fost omorât un student italian, iar sora lui şi logodnicul acesteia au fost răniţi. Ignatiuc a recunoscut că era la volanul unei furgonete furate, de aceea a apăsat pe accelerator când a văzut poliţia, comiţând o coliziune la o viteză de 100 km/oră cu un alt vehicul, în care se aflau cei trei pătimiţi. Accidentul a avut loc în luna iulie, iar zilele trecute justiţia italiană a pronunţat verdictul.
Ignatiuc amnat la 16 ani, fiind găsit vinovat de comiterea unui omor şi de cauzarea leziunilor grave din culpă. Vasile Ignatiuc are în prezent 23 de ani şi ar putea să iasă din închisoare aproape de 40 de ani.
Deşi există voci care consideră că pedeapsa aceasta este destul de severă, Asociaţia Părinţilor care şi-au pierdut copiii în accidente de circulaţie consideră că un termen mai sever ar putea să îi facă pe alţii să calculeze bine atunci când apasă pe accelerator. În urma accidentului comis de Ignatiuc, a fost omorât Rocco Trivigno de 20 de ani, iar sora lui şi prietenul ei, s-au ales cu răni grave. Condamnarea lui Ignatiuc a readus din nou în discuţie tema imigranţilor ilegali din Italia.
Despre acest caz au scris zilele trecute cele mai cunoscute ziare din peninsulă: Tempo, Manifesto, Giornale, Messaggero, Repubblica. Toate acesetea au reamintit faptul că Vasile se afla ilegal în Italia la momentul accidentului şi că acesta tocmai fusese solicitat de serviciile poliţieneşti să părăsească Italia.
Ignatiuc a refuzat să revină în Moldova, declarând că soţia sa, care avea permis de şedere în Italia, era însărcinată şi că ar fi vrut să fie alături de ea în momentul venirii pe lume a copilului. Prefectura Romei îi permisese atunci să rămână în Italia până în septembrie 2008. Accidentul pe care l-a comis îl va reţine acolo încă pe 16 ani, dar tot departe de familie.
Deşi fusese şi anterior acuzat de furt, Vasile nu a ezitat să ia loc la volanul unei camionete furate, în seara zilei de 18 iulie 2008, şi să ia viteză mare atunci când a văzut poliţia. Acea călătorie a fost fatală. Deşi a văzut că a tamponat sever un automobil, Vasile a încercat să fugă de la locul accidentului, dar a fost reţinut de persoanele de pe stradă.
Poliţia a intervenit rapid, scoţându-l cu greu din mâinile oamenilor înfuriaţi de comportamentul lui iresponsabil. Alte organizaţii neguvernamentale pun acum în dezbatere şi drama imigranţilor ilegali, care din cauză că nu îşi pot legaliza situaţia, comit ilegalităţi în lanţ, ajungând să o ia la goană ori de câte ori văd poliţia.
În Italia, timp de doar 5 luni ale anului trecut, în urma accidentelor stradale au decedat 280 de persoane de până la 30 de ani.