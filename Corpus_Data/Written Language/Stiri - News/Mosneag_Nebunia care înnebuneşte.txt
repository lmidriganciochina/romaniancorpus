TITLE: Nebunia care înnebuneşte
AUTHOR: Victor Mosneag

“La noi ştiu toţi, chiar şi copiii mici, că Ucraina este vinovată de criza gazelor”, ne-a declarat Simion Pelin, locuitor al regiunii transnistrene, la întâlnirea pe care “Ziarul de Gardă” a avut-o joi, 15 ianuarie, cu cititorii săi.
Întâlnirea s-a desfăşurat la Gara de Sud din Chişinău. Opinia lui Simion Pelin a fost împărtăşită, cu mici rezerve, de către majoritatea celor cu care am reuşit să discutăm.
Vladimir Filip ne-a spus că nu este informat despre toate noutăţile, pentru că locuieşte în sat, iar acolo accesul la informaţie este limitat. Totuşi, referitor la problema gazelor, Vladimir a recunoscut că nu-l interesează, deoarece, oricum, nu beneficiază de gaze naturale. “Dar cred că Ucraina este vinovată – aşa se vorbeşte la televizor, aşa vă spun”. Vladimir Filip a ţinut să precizeze că 1200 de lei sunt insuficienţi ca să te descurci în R. Moldova, precum a anunţat recent Departamentul Statistică. “Cu cât mai mult, cu atât mai bine, cred că în jur de trei mii de lei ţi-ar putea ajunge. Aşa, însă, renunţăm la multe”, a încheiat acesta.
Şi Eugen Petrov crede că 1200 de lei sunt prea puţini pentru a rezista în asemenea timpuri. “Am doi studenţi în România. Cu astfel de venituri nu faci nimic. Le trimiţi 2 genţi şi gata. Nu-i zi să nu cheltui bani. Nici vorbă de adunat ceva pentru zile negre”, crede bărbatul, agricultor la Anenii Noi. “E greu, producţia e ieftină. Aduci produsele la oraş, dar le vinzi la preţuri mici. Soţia munceşte la şcoală, de dimineaţă până seara târziu. Primeşte 2000 de lei. Din aceşti bani putem achita lumina, gazele şi telefonul”, a mai spus Eugen Petrov. “Înnebunesc când văd cum evoluează lucrurile în R. Moldova. Despre gaz, nici nu vreau să discut, e politică mare, între cei mari, de pe urma căreia suferim noi, cei mici”, a mai spus Petrov.
Nicolae Covalenco şi prietenul său Vasile nu au reuşit să se pună de acord cine este principalul vinovat în situaţia creată. Ucraina este vinovată, a spus Nicolae Covalenco, că doar Rusia a deschis robinetul, dar Ucraina nu dă voie ca să ajungă gazul la destinaţie. “Ba nu”, a spus prietenul său, Vasile, Rusia este vinovată, deoarece minte când spune că a deschis robinetul. Ucraina este o victimă a sistemului în acest conflict, a încheiat subiectul Vasile. Nicolae Covalenco a ţinut să-şi spună părerea şi vizavi de calculele statisticienilor. “Cel care zice că poţi să trăieşti cu 1200 de lei în R. Moldova este cu siguranţă nebun. Cum să trăieşti, mai ales dacă te mai duci pe la spital sau ai alte nevoi? Cum să te descurci acolo unde banii sunt la putere?”, s-a întebat retoric Nicolae.
De ceva timp, Vasile şi Veronica Manolache locuiesc în România. Ei spun că nu-i prea interesează problemele celor de aici. “Locuim în România şi nu cunoaştem aceste probleme, dar nici nu ne interesează. Avem rude aici, dar ele se descurcă fiecare cum poate. Unii trăiesc destul de bine”, au spus cei doi soţi. Referitor la problema gazelor? “Ucraina, cine să fie vinovată, e şi normal”, cred Vasile şi Veronica Manolache.
Joi, am întâlnit mai mulţi oameni trişti, care nu au dorit să discute prea mult, fiind ei înşişi afectaţi de numeroase probleme. Deoarece s-au stabilit pe alte meleaguri, au devenit indiferenţi în raport cu tot ce se întâmplă aici. Elena avea un copil în braţe şi ochii plini de lacrimi. Ne-a spus că nu doreşte să vorbească, dar a ţinut să precizeze că, având 1200 de lei, nu poţi să rezişti nicăieri, dar mai ales la noi.
Andrei, un alt interlocutor, ne-a spus că nu trăieşte aici şi nu-l prea interesează ce se întâmplă, dar este de părere că 1200 de lei nu sunt suficienţi pentru a te descurca.
Vadim Nicolae locuieşte de ceva timp în Spania. El este sigur că nu s-ar descurca cu 1200 de lei. “E nevoie de mult mai mult, pentru că la noi preţurile sunt europene, iar salariile – mult mai joase. Celor rămaşi le-aş spune să plece cât mai curând, pentru că aici n-au viitor”, e de părere Nicolae.
Simion Pelin, din Tiraspol, ne-a spus că nici lor nu le ajung bani. “Vreo 300 USD ar fi normal, dar fiind tractorist, e greu să ajung la suma aceasta”, a încheiat el.
Întâlnirea a fost ultima dintr-o serie de 36, pe care “Ziarul de Gardă” le-a avut, în plină stradă, de la începutul anului 2008 până în prezent.