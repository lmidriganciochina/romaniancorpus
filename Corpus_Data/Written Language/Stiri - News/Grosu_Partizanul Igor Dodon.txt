TITLE: „Partizanul” Igor Dodon
AUTHOR: Aneta Grosu

În ajunul Zilei Europei, şeful statului a acordat un interviu pentru o publicaţie din Rusia. Pe lângă altele câte le-a spus, el a recunoscut că ar fi partizan, aici, în R. Moldova, care e un stat partizan, situat între alte două sate, apropiate Alianţei Nord-Atlantice – România şi Ucraina.
Astfel, şeful statului a recunoscut că ar face parte dintr-un „detaşament organizat de luptă, care acţionează în timp de război împotriva inamicului din spatele frontului” (potrivit DEX). Un om ahtiat de conflicte, speriat de inamici invizibili…
Interviul era acordat de şeful statului, în ajun de 9 mai. La momentul mediatizării acestuia, nimeni dintre cei care l-au citit sau l-au vizionat nu a admis cel puţin că „partizanul” avea planuri ascunse pentru 9 mai 2018. Astfel, după explicaţiile oferite pentru presa rusă, şeful statului R. Moldova a avut de întâmpinat mai mulţi oaspeţi din Rusia, pe care i-a plătit ca să cânte în Piaţa Marii Adunări Naţionale în noaptea de 8 spre 9 mai. Bine plătiţi, cântăreţii au venit, iar „partizanul” s-a grăbit să ne anunţe că aceştia ar fi prietenii săi, deci, posibil, tot „partizani”.
Astfel, în noaptea de 8 spre 9 mai, „partizanul” Dodon şi-a adunat „partizanii” şi a dat un spectacol despre care chiar el zice: „Am participat la concertul festiv organizat sub egida Preşedintelui R. Moldova (adică a sa, n.r.), cu prilejul aniversării a 73-a a Marii Victorii, care s-a desfăşurat în PMAN. Atmosfera a fost una incendiară, iar oamenii prezenţi la eveniment au fredonat melodiile anilor de război împreună cu interpreţi din Moldova, legendara formaţie „Zdob şi Zdub” şi oaspeţii speciali veniţi din Federaţia Rusă – Oleg Gazmanov şi Denis Maidanov”. Pe aceeaşi scenă cu artiştii, „partizanul” Dodon l-a urcat pe „partizanul” Ceban, care luptă acum ca să ia Primăria Chişinău, dar şi pe câţiva foşti ostaşi ai Armatei sovietice. Oameni chinuiţi, care nu mai puteau nici sta în picioare, au făcut decor pentru Igor Dodon.
Incendiarul concert al „partizanilor” s-a încheiat cu focuri de artificii. Cei care habar nu aveau că „partizanul” Dodon a intrat în război au crezut, fără îndoială, că nimic mai rău nu li se poate întâmpla. Împuşcăturile au început la 24.00 („partizanul” o fi confundat incendiarul concert cu revelionul). Timp de câteva minute, oraşul a fost zguduit de bubuituri atât de puternice, încât au fost ridicaţi din pat până şi bolnavii incurabili, pentru a fi evacuaţi. Copiii şi-au pierdut somnul, iar mamele îşi luau rămas bun de la taţi, despre care credeau că vor fi mobilizaţi la război. Între timp, şeful statului, tot el organizatorul înspăimântătoarelor artificii, făcea poze în PMAN, grăbindu-se să le posteze pe reţelele de socializare, ca s-l vadă aşa cum e, „partizan” fericit, alegătorii săi din Maiovca, Berezovca, Chirilovca sau Medveja.
Artificiile înspăimântătoare o vi costat 140 de mii de lei, pe care, potrivit unor surse oficiale, Preşedinţia încă nu le-a achitat furnizorilor. Atenţie! Ar fi datoare Preşedinţia şi nu PSRM care, potrivit lui Dodon, a fost organizatorul evenimentului. De altfel, focurile de artificii ar putea să fi fost şi mai scumpe, pentru că, bunăoară, o singură stea din lumini, care se stinge în doar 30 de secunde, costă, pe piaţa pirotehnică de la noi, 1500 de lei. Artificiile mai simple care, la fel, se sting în 30 de secunde, costă 750 de lei. Vă imaginaţi cum au fost bubuite şi arse, în sensul direct al cuvântului, cei 140 mii de lei?
După ce a făcut poze, după ce pozele au fost văzute pe la Maiovca, Berezovca, Chirilovca sau Medveja, „partizanul” s-a odihnit câteva ore, astfel încât, în ziua imediat următoare, să continue războiul. Aşa e. De când s-a autodeclarat „partizan”, şeful statului e mereu preocupat de lupte. Da, îşi doreşte victorii, dar, cu susţinerea „partizanilor” din anturajul său, el este încurajat să creadă că până şi o înfrângere, menajată în roşu, poate fi tratată ca o victorie, în faţa celor mulţi, flămânzi, săraci, derutaţi.