TITLE: 4 teze ale lui Candu și un răspuns de la Mogherini
AUTHOR: Alina Radu

MOTTO: „Nu fac altceva decât scriu proiecte, obţin finanţare din exterior şi trebuie să consume acei bani. Şi s-au obişnuit ca în această zi a anului să organizeze proteste. Dar pe lângă a organiza un protest, mai bine ai veni si ai pune umărul şi ai face ceva”, Andrian Candu, preşedinte al Parlamentului R.Moldova, 3 mai 2018.
Andrian Candu este preşedinte al Parlamentului de doar 3 ani, iar evoluţia comunicării sale cu presa e uşor de măsurat. La fel cum e uşor de măsurat evoluţia libertăţii presei în anii 2015-2018. În doar 3 ani, potrivit Indexului Internaţional al Libertăţii Presei (World Press Freedom Index), libertatea media din R. Moldova s-a redus cu 5 puncte. E foarte mult, ţinând cont că, până în 2015, R. Moldova crescuse uşor în acest clasament. Degradarea libertăţii presei cu 5 puncte în doar 3 ani e şi mai dramatică, dacă ţinem cont de angajamentele pro-europene ale guvernării. De ce a ajuns şeful legislativului unui stat asociat cu UE să spună tocmai de Ziua Libertăţii Presei că jurnalişti-protestatari nu fac (nimic) altceva decât să obţină bani din exterior şi să protesteze? Să citim mesajul lui Candu pe sintagme, sunt 4 la număr.
„Nu fac altceva decât scriu proiecte”. Scrierea proiectelor e o muncă ingrată: sunt formulare speciale ale fiecărei instituţii donatoare, unde, abilitatea principală e să demonstrezi că ai făcut ceva de calitate, transparent şi că ceea ce doreşti să faci e la fel de transparent, necesar societăţii. Persoana cu experienţă la scrierea proiectelor, are şi bune abilităţi manageriale, ştie să facă un plan de activităţi, un plan bugetar, să privească strategic la domeniul în care activează. Recomand chiar ca o asemenea disciplină să fie şi la şcoală, pentru că multe în viaţa noastră sunt proiecte: educaţia, alegerile, democraţia, dezvoltarea, creşterea profesională sau creşterea Moldovei în general.
„Obţin finanţare din exterior şi trebuie să consume acei bani”. Din nefericire pentru aceste instituţii media şi pentru guvernarea pro-europeană, singura posibilitate de a obţine finanţare pentru media vine de la instituţii europene sau americane. Guvernele R. Moldova nu au oferit nicicând finanţări presei independente, s-au îngrijit doar de cea afiliată, pentru a-şi face propagandă.
Mă întreb dacă Andrian Candu deschide vreodată pagina web a Parlamentului, care a fost creată dintr-un grant oferit de UE şi implementat de CoE. Iar pe pagina Guvernului, condus de partidul naşului lui Candu, găsim Platforma pentru Gestionarea Asistenţei Externe. Acolo sunt prezentate finanţările externe obţinute de autorităţile publice de la noi. E şi un top al finanţatorilor. Ştiţi cine sunt? UE, SUA, Agenţia Elveţiană pentru Cooperare, Italia, Olanda, Cehia – state şi agenţii cu bun nume, experienţă şi grad înalt de democraţie. Exact aceleaşi state şi instituţii oferă granturi pentru mass-media.
Să ne referim şi la sintagma „trebuie să consume aceşti bani”. Ca economist şi jurist ce este Candu, sunt sigură că ştie că banii din granturile europene şi americane pot fi cheltuiţi doar în baza acordului de grant şi orice dolar sau euro din granturi, plătit sub formă de salariu în R.Moldova, asigură un dolar sau un euro transferat sub formă de taxe în bugetul de stat. Granturile înseamnă salarii, locuri de muncă, taxe, încasări la bugetul public, transparenţă, norme europene în R.Moldova. De asta nu am înţeles criticismul principalului legislator moldovean legat de granturi.
„S-au obşnuit ca în această zi a anului să organizeze proteste”. Da. În ultimii 3 ani, presa liberă protestează. Pentru că, în ultimii 3 ani, Indexul Libertăţii Presei s-a redus dramatic. Şi cetăţenii, inclusiv jurnaliştii, trebuie să-şi apere libertăţile, pentru care luptă de 25 de ani.
„Pe lângă a organiza un protest, mai bine ai veni si ai pune umărul şi ai face ceva”, a reproşat Candu din legislativ reporterilor aflaţi afară. Mulţi dintre protestatari puneau umărul la clădirea libertăţilor din Moldova pe când lui Andrian Candu abia îi mijeau bicepşii politici. Ca preşedinte al legislativului unui stat care, în pofida suportului european şi american, are mari probleme cu libertăţile cetăţeneşti, inclusiv cu libertatea presei, aş recomanda lui Andrian Candu să înveţe de la partenerii europeni. „Jurnalismul independent este vital pentru transparenţa guvernelor şi procesele democratice”, a spus Federica Mogherini, în numele UE, la 3 mai 2018. Iată de ce UE oferă finanţări presei independente, iată de ce ONG-urile de media şi jurnaliştii scriu proiecte.