TITLE: „Acest clovn de preşedinte să dea banii înapoi poporului”
AUTHOR: Alina Radu

Marţi, fostul preşedinte al statului a fost arestat. Pentru nereguli financiare, în special pentru bani murdari utilizaţi în electorală. Investigaţiile continuă, dar cel mai probabil va face puşcărie. Pentru că legea spune că nu e voie să foloseşti mijloace financiare obscure pentru ca să obţii o funcţie publică. Dar asta se întâmplă în Franţa, nu la Chişinău. Mă refer la arestarea fostului preşedinte, nu la utilizarea banilor obscuri în electorală. Căci electoralele moldoveneşti colcăie de bani iliciţi, dar deocamdată, nimeni nu a păţit nimic.
Mai ţineţi minte campaniile electorale recente cu toate neregulile de finanţare înregistrate: concerte cu mega-interpreţi care nu şi-au declarat onorariile, scene mari instalate în centrul capitalei, fără elucidarea costurilor, afişe electorale, panouri stradale şi alte reclame costisitoare pe care un om de afaceri curat nu şi le poate permite, cadouri electorale de tot felul? Dar donaţiile de zeci sau sute de mii ale unor şomeri către aceste partide bogate? Toate s-au întâmplat în mod repetat, fiind comise chiar de către mulţi dintre votanţii Legii privind partidele politice, care garantează, prin Articolul 31, ”Caracterul public al informaţiei privind finanţarea campaniilor electorale”. Despre caracterul ne-public al finanţării partidelor modoveneşti s-au scris zeci de investigaţii jurnalistice de către zeci de media din Moldova, dar autorităţile nu au reacţionat, deoarece nu s-au temut nici de popor, nici de lege.
Până aici, totul e clar, legea de care nu se teme infractorul este moartă şi instituţiile care cheltuie bani publici, dar nu asigură implementarea legii – sunt la fel de defuncte.Dar, pentru că e primăvară, căutăm semne de reînviere, şi acestea sunt, peste tot, doar să dăm puţin la o parte gheaţa neîncrederii şi a scepticismului.
Exemplele bune se transmit repede, atât de la Chişinău spre Sângerei, cât şi de la Paris spre Chişinău. Deci, un precedent (şi nu e singurul, dar e cel mai proaspăt) de arest al unui preşedinte pentru bani obscuri cheltuiţi în campania electorală deja există în UE, iar R. Moldova încă e stat asociat cu UE şi a promis să se ralieze la standardele de transparenţă şi combatere a corupţiei din cadrul comunităţii. Deci, Moldova, care nu mai poate supravieţui fără surse de venit şi fără cetăţeni, poate să se bucure de banii comunităţii europene dacă va da semne de luptă cu corupţia pe adevăratelea.
Mai rău. Statele UE şi SUA au pornit o luptă grea şi serioasă nu doar cu banii obscuri în electorale, ci cu orişice formă de manipulare a cetăţenilor în favoarea unui sau altui candidat. Utilizarea abuzivă a datelor, a mesajelor false sau manipulatorii sunt acum parte a unei campanii de luptă pentru alegeri curate în toată Europa, după ce s-a constatat că au existat probleme în manipularea voturilor în Marea Britanie, SUA sau alte state. Procesele electorale sunt considerate un bun al democraţiei, de aceea UE a decis să intervină pentru respectarea acestora, ca şi pentru respectarea altor drepturi fundamentale.
Şi, până ca politicile europene de transparenţă să ajungă la Chişinău, vor ajunge, probabil, mesajele de răfuială ale celor care au fost parte la ”crimele electorale”. În timp ce Nicolas Sarkozy, fostul preşedinte francez, este în prezent anchetat pentru o posibilă utilizare în campanie a banilor proveniţi de la fostul lider libian Muammar Gaddafi, lovitura vine tocmai de unde nu te aştepţi – de la partenerul de hoţie. Fiul fostului lider libian a fost cel care a făcut declaraţii incendiare  în faţa unor posturi TV internaţionale, zicându-i în obiectiv: „Acest clovn, Sarkozy, să dea banii înapoi poporului libian”.
Vom ajunge, probabil, şi în Moldova să vedem ziua în care fraudulenţii electorali îşi vor zice în camere: „Ţi-am dat bani în electorală, erau bani furaţi, întoarce banii poporului moldovean!”. Până atunci, să privim cu seriozitate la cele 2 spectacole electorale ale lui 2018.