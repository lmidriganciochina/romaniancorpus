TITLE: Corupția parlamentarilor, tabuizată
AUTHOR: Alina Radu

Marți, Parlamentul UE a emis un comunicat de presă în care anunță începutul unei noi runde de dezbateri și negocieri privind extinderea UE. În lista candidaților la statutul de membri ai comunității europene se regăsesc 7 state. Care sunt ele? Ar fi R. Moldova pe listă?
„În cadrul întrevederii cu Ambasadorul Jari Vilen, șeful Delegației UE pe lângă Consiliul Europei, am discutat despre ultimele evoluții în relațiile RM-UE și procesul nostru de integrare europeană. În special, am discutat pe seama progreselor făcute de țara noastră în vederea implementării reformelor”, scria Marian Lupu luni, 23 aprilie, pe pagina sa de Facebook, mesaj la care sunt alăturate poze cu politicieni mulțumiți de succese. „Integrare europeană”, „reforme realizate”, „progresele noastre” sunt sintagme folosite frecvent de către actualii lideri politici în discursurile publice, dar la ce ajută?
Lista celor 7 state candidate la integrare în UE e limpede: Muntenegru, Serbia, Albania, Fosta Republică Iugoslavă Macedonia, Bosnia și Herțegovina, Kosovo și Turcia. Moldova nu a fost în listă și nu se discută sub nicio formă că ar putea deveni candidată la integrarea în UE.
Personal nu aștept neapărat integrarea în UE, dar aștept foarte mult reforme adevărate mai ales în domeniul combaterii corupției, reforme care ar permite cetățenilor să se simtă liberi la locul de muncă și acasă, la spital sau la poștă, la școală sau în redacții, să nu existe condiționalitatea cu carnetul de partid, slujba politică, închinarea la oligarhi.
Dar, în timp ce guvernanții fac uz de fraze sunătoare, despre integrare, reforme, progrese, adevărata stare de lucruri în Moldova arată contrariul. Zilele acestea, la Strasbourg (acolo unde Marian Lupu a discutat cu Ambasadorul UE, Vilen, despre „Integrare europeană”, „reforme”, „progrese”) se desfășoară sesiunea parlamentară a APCE. Din delegația moldovenească fac parte 3 parlamentari, pe lângă Lupu plecând Marina Șupac, PCRM, și Valeriu Ghilețchi, PPEM. Am încercat să aflu ce preocupări au ei acolo, care ar ține de interesul cetățenilor privind combaterea corupției, asigurarea independenței justiției și a pluralismului.
Pe pagina web a Parlamentului e doar un scurt-scurt comunicat intitulat „Delegația Parlamentului participă la sesiunea de vară a APC”, în care sunt enumerate subiectele sesiunii.
Miercuri, după 2 zile și jumătate de muncă a deputaților moldoveni la Strasbourg, alte comunicate relevau implicarea lor în sesiuni și dezbateri. Am verificat paginile de Facebook ale celor 3. Marian Lupu a relatat într-o postare că „într-o lume care tinde spre modernizare, conservarea valorilor este ceva tot mai rar. De aceea, este cu atât mai de apreciat munca pe care doamna ministru Monica Babuc și doamna Ambasador Corina Călugăru au depus-o pentru organizarea, la Strasbourg, a unei expoziții de promovare a tradițiilor noastre”. Nu, nu e o postare despre reforme. Am căutat mai departe. Democratul Lupu a scris că s-a întâlnit cu coraportorii APCE pe Moldova, Egidijus Vareikis și Maryvonne Blondin. „Am discutat mai multe subiecte ce țin de reformele implementate în R. Moldova și obiectivele asumate de către guvernare în atingerea standardelor europene”. Da, da, „reformele implementate”, „obiectivele asumate” și „standardele europene”.
Și pentru că, probabil, în Moldova, justiția e pe calea cea bună, Lupu a fost ales acolo și „în calitate de membru al echipei de monitorizare a procesului de alegere a judecătorilor la Curtea Europeană a Drepturilor Omului (CtEDO)”.
Miercuri, la Strasbourg, în cadrul ședinței plenare a APCE, au fost prezentate 2 acte importante: „Protecția Integrității editoriale” și „Statutul jurnaliștilor în Europa”, urmate de dezbateri complexe privind accesul la informații, controlul politic asupra mass-media, protejarea independenței presei. Aceste subiecte sunt extrem de actuale pentru R.Moldova, un stat în care liderul partidului de guvernământ și președintele statului dețin mai multe instituții media, ar fi trebuit dezbătute pe larg de cei 3, dar, deocamdată – nimic.
Mâine, în cadrul sesiunii APCE va fi discutat raportul Comisiei de anchetă privind coruperea unor deputați. E extrem de interesant pentru state corupte ca Moldova. Deocamdată, Marian Lupu nu a spus nimic despre aceasta, preferând să scrie despre covoare, iar Valeriu Ghilețchi a scris o postare despre o expoziție de documente ale crimelor sovietice, organizată de delegația din Georgia. Doar comunista Ina Șupac a scris o postare despre raport, făcând o paralelă cu necesitatea de a organiza atare anchete despre corupție în Parlamentul de la Chișinău, chiar dacă tot ea respingea asemenea inițiative atunci când comuniștii erau la guvernare.