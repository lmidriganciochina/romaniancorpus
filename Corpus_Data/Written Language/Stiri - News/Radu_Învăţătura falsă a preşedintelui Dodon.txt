TITLE: Învăţătura falsă a preşedintelui Dodon
AUTHOR: Alina Radu

În preajma zilei de 8 martie pe vechi, preşedintele R. Moldova a mers la Mănăstirea Zloţi, raionul Cimişlia, unde s-a fotografiat cu toţi cei trei copii ai săi, dar şi cu soţia şi mai mulţi preoţi şi monahi. Apoi a postat toate aceste poze pe pagina sa de Facebook, a tăguit cei trei copii minori ai săi la postare şi a scris că e Duminica Triumfului Ortodoxiei. În această atmosferă plină de evlavie, pace şi bunătate creştinească s-a năpustit cu toată ura sa politică asupra cetăţenilor: „În prezent, se fac încercări de a ne ademeni cu noi învăţături false, cum ar fi liberalismul, toleranţa, egalitatea de gen”
Deci, preşedintele R. Moldova, garantul Constituţiei acestui stat în care circa 52% de cetăţeni sunt femei, a decis, printre sesiunile foto la o mănăstire, că egalitatea de gen şi toleranţa e ceea ce trebuie urât atunci când ieşi din Biserică.
Probabil, preşedintele Dodon nu a citit măcar o dată Constituţia. Nu suntem siguri că ajunge să citească articole din alte ziare, decât ziarul său de partid, dar vom aminti aici, pentru marea pleiadă de consilieri ai săi: cetăţeanul şi preşedintele Igor Dodon a încălcat actul fundamental al R. Moldova atunci când a afirmat că toleranţa şi egalitatea de gen ar fi învăţături false, deoarece în Constituţieavem mai multe articole ce legitimează aceste noţiuni: „Articolul 31. Libertatea conştiinţei. Libertatea conştiinţei este garantată. Ea trebuie să se manifeste în spirit de toleranţă şi de respect reciproc”; „Articolul 16. Egalitatea. Toţi cetăţenii R. Moldova sunt egali în faţa legii şi a autorităţilor publice, fără deosebire de rasă, naţionalitate, origine etnică, limbă, religie, sex, opinie, apartenenţă politică, avere sau de origine socială”.
De ce a decis preşedintele, cetăţeanul, ortodoxul, tatăl, soţul, fiul Igor Dodod să iasă din mănăstire şi să afişeze acest mesaj de ură? Nu-şi poate controla supărările? Nu-i place Constituţia? Poate vrea ca soţia şi copiii lui să nu se simtă egali şi toleraţi în societate? Sau, dimpotrivă, poate vrea ca familia lui să nu-i tolereze pe toţi ceilalţi, dându-le o lecţie de superioritate rasială, religioasă şi de gen? Sau, poate, Dodon a vrut să le dea de înţeles tuturor că nu respectă Constituţia? Nimeni nu ştie, ce a fost exact în mintea lui, deoarece, în scurt timp, acesta şi-a sters mesajul, fără vreo explicaţie sau vreo scuză.
Peste câteva zile, Dodon a afişat alte poze, de la Mănăstirea de femei din Călărăşeuca, raionul Ocniţa. Intrând pe teritoriu, s-a lăsat dus la braţ de maica stareţă, pozând falnic la camerele de luat vederi alături de o femeie-manageră a unei instituţii religioase. Apoi, a pozat în faţa grupului de maici, apoi a pozat cum aprindea lumânări. După aceasta, a postat pe pagina sa de Facebook toate pozele realizate de cameramanii săi. O fi acceptat deja, la acea oră, faptul că femeile sunt egale cu bărbaţii în modul de a crede în Dumnezeu şi de a se organiza în structuri monahale şi nu numai?
Între aceste două fotoreportaje de la mănăstiri, preşedintele întregii R. Moldova a postat imaginea unui panou stradal, pe care este înfăţişat el cu două femei: Zinaida Greceanâi şi Irina Vlah. În textul alăturat pozei, o felicita pe başcana Găgăuziei cu ocazia zilei de naştere, acceptând egalitatea femeilor şi bărbaţilor de a administra o entitate, remarcând chiar că ea ar fi „unul dintre cei mai de succes conducători ai unei regiuni atât de specifice. Apoi, a afişat altă poză, unde se situează între Irina Vlah şi Zinaida Greceanâi, scriind că „Am început ziua de lucru în dialog cu două „Doamne de fier” a politicii moldoveneşti, profesioniste adevărate, manageri de excepţie”, fără să amintească de „învăţăturile false” despre egalitate de gen, liberalism şi toleranţă.
Mai departe, mai controversat. La 2 martie, Igor Dodon face o postare în care îşi exprimă respectul faţă de drepturile omului şi principiile egalităţii, evocând ziua în care Moldova a devenit membră a ONU: „În această zi, R. Moldova nu numai că a fost primită în marea familie a ONU, dar a şi obţinut recunoaşterea plenară ca subiect de drept internaţional, a obţinut posibilitatea de a fi participant cu drepturi depline la relaţiile internaţionale”. Aminitim că Declaraţia Universală a Drepturilor Omului, adoptată de ONU în 1948 şi ratificată de R. Moldova, conţine zeci de prevederi cu privire la toleranţă şi egalitate. Oare Dodon le-o fi citit vreodată?
Joi e 8 martie pe stil nou şi Igor Dodon va ieşi, negreşit, cu un mesaj siropos adresat femeilor. De ce cred aşa? Pentru că aşa a fost şi în anul trecut: după o campanie electorală în care şi-a expus toate furiile misogine, la 8 martie 2017, a plasat public un portret al său, scriindu-şi pe inimă cu roşu „8 martie fericit”. Alături a inserat un text plin de „cea mai frumoasă, cea mai nobilă şi cea mai respectată jumătate a societăţii noastre. Anume vouă vă aparţine meritul păstrării integrităţii noastre ca societate şi popor”, „anume voi, femeile, aţi dus greul acestei ţări, aţi trecut prin cele mai dureroase provocări, aţi suportat cele mai apăsătoare nevoi”. Apoi, s-a dus la Mănăstirea Zloţi, s-a fotografiat şi a ieşit cu un mesaj despre învăţăturile false privind egalitatea de gen. Oare când e fals Dodon? Când e la mănăstire? Când e la 8 martie? Ar putea Constituţia să apere cetăţenii de unul dintre falşii preşedinţi?
PS: La 8 martie 2018, Igor Dodon și-a aplicat niște flori de cireș pe propriul portret, pe care l-a prezentat ca ilustrare la felicitarea sa de 8 martie femeilor.