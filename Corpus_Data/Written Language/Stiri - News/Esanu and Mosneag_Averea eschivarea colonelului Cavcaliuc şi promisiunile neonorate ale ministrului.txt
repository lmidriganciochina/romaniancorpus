TITLE: Averea, eschivarea colonelului Cavcaliuc şi promisiunile neonorate ale ministrului
AUTHOR: Anatolie Esanu, Victor Mosneag

În ultimii trei ani, părinţii lui Gheorghe Cavcaliuc, şeful interimar al IGP, au devenit proprietari ai patru apartamente în Chişinău. Totodată, aşa cum ZdG menţiona anterior, aceştia deţin sediul unei firme, fondată de soţia lui Cavcaliuc, dar vândută ulterior cumnatului acestuia. Gheorghe Cavcaliuc a vorbit în faţa presei despre averile sale, însă a evitat să discute subiectul cu ZdG. La începutul acestei săptămâni, acesta a plecat, subit, în concediu. Nici ministrul de Interne, Oleg Balan, cel care invita redacţia la o întâlnire, pentru a discuta despre vizita inopinată a unui reprezentat al ministerului la ZdG, în ajunul publicării articolului despre averile lui Gheorghe Cavcaliuc, nu a fost mai deschis. Acesta a anulat întâlnirea cu redacţia, iar reprezentanţii instituţiei ne-au anunţat că oficialul este prea ocupat.
În ediţia de joi, 17 decembrie 2015, ZdG scria despre averea lui Gheorghe Cavcaliuc, şeful interimar al Inspectoratului General al Poliţiei (IGP). În articol se menţiona că acesta, deşi are un salariu lunar de 10 mii de lei, îşi construieşte în această perioadă o vilă de lux la marginea Chişinăului. Totodată, omul legii, cel care în 2009 a cerut, iar peste un an judecătororii au decis să-i dea apartament de la stat, locuieşte într-un apartament cu trei camere în Chişinău, înregistrat pe numele socrilor săi pensionari. În paralel, în timp ce luptă cu infractorii, Cavcaliuc se implică, discret, în afaceri, fiind beneficiarul unei firme care produce materiale de construcţii. SRL-ul îşi are sediul într-un imobil construit recent, înregistrat pe numele părinţilor săi. Atunci, deşi am tot încercat să-l contactăm pe Cavcaliuc pentru o reacţie, acesta nu a fost de găsit.
Am încercat să discutăm cu şeful interimar al IGP joi dimineaţa, 17 decembrie, chiar în ziua în care a apărut articolul în ZdG, în cadrul unui briefing organizat de IGP şi MAI, eveniment în cadrul căruia au fost decoraţi mai mulţi poliţişti care au participat la o operaţiune la Bălţi, în care a fost reţinută o grupare despre care poliţia afirmă că planifica un atac asupra mai multor instituţii de stat. Încă înainte de ora 09.00, la care era programat evenimentul poliţiei, ne-am apropiat de Gheorghe Cavcaliuc, solicitându-i o reacţie. Acesta ne-a spus că este ocupat, dar ne-a promis că va reveni cu un apel pe parcursul zilei (de joi) pentru a ne răspunde. În cadrul acelei discuţii, una neoficială, Cavcaliuc s-a arătat nemulţumit că articolul care-l viza a apărut când el era plecat din ţară, deşi i-am explicat că nu există nicio legătură între aceste circumstanţe, pentru că abia miercuri am aflat că ar fi plecat. I-am explicat şefului IGP şi faptul că i-am tot telefonat, iar din anticameră ni s-a spus că mesajul nostru îi va fi transmis. Totodată, în cadrul acelei discuţii neoficiale, Cavcaliuc ne-a zis că a început construcţia vilei de la marginea Chişinăului după ce, timp de mai mulţi ani, a adunat materiale de construcţie. După briefing, Cavcaliuc a refuzat să răspundă la întrebări.
Joi, 17 decembrie, am aşteptat o reacţie din partea colonelului, dar nu a venit. Astfel, spre seară, i-am telefonat pentru a-i aminti. Cavcaliuc a reiterat faptul că va discuta cu noi puţin mai târziu, precizând că în acel moment se afla într-o discuţie, reproşându-ne de această dată că am scris de prea multe ori în text că părinţii săi ar fi pensionari, dar şi faptul că nu am precizat clar că aceştia au lucrat în ultimii 15 ani în Italia, adunând bani pe care i-au investit în Moldova. În cadrul acestei discuţii, Gheorghe Cavcaliuc ne-a spus că este o persoană deschisă cu presa şi a punctat că neapărat va discuta cu noi. Doar că, joi, acesta nu a mai revenit. Vineri, 18 decembrie, a fost Ziua Poliţiei, aşa că nu am îndrăznit să-l contactăm pe şeful poliţiştilor.
Luni, 21 decembrie 2015, am revenit cu un apel către Gheorghe Cavcaliuc. Iniţial, acesta ne-a spus că a vorbit cu mai multe instituţii media despre informaţiile apărute în ZdG, după un eveniment organizat de Poliţie, încă joi, 17 decembrie. Am precizat însă că ZdG nu a participat la acea discuţie şi că am dori, totuşi, să purtăm un dialog. Acesta ne-a invitat pentru a doua zi, marţi, 22 decembrie, la ora 09.00, la sediul IGP. Dar, peste câteva minute, a revenit cu un apel, precizând că agenda sa pentru ziua de marţi, la acea oră, este deja ocupată, dar a promis (iarăşi) că va reveni pentru a fixa o altă oră de dialog. Luni, Cavcaliuc nu a mai telefonat, astfel că marţi, 22 decembrie, am insistat repetat. A răspuns cineva care ne-a zis că nu discutăm cu Gheorghe Cavcaliuc, ci cu un „ajutor” de-al şefului IGP. Acea persoană ne-a mai spus că Cavcaliuc se află în concediu şi că, din acest motiv, nu putem vorbi cu el, precizând că şeful interimar al IGP va reveni abia la 11 ianuarie 2016. I-am transmis acelei persoane că vrem, totuşi, să discutăm cu Gheorghe Cavcaliuc în 2015, punctând că avem detalii noi legate de averea familiei sale. Bărbatul, care a răspuns la telefonul mobil de serviciu al şefului IGP, ne-a anunţat că-i va transmite informaţia lui Gheorghe Cavcaliuc. Marţi, mai târziu, am telefonat din nou, dar deja, la acel telefon, nu a mai răspuns nimeni.
Am revenit miercuri, 23 decembrie. La acelaşi număr de mobil, de serviciu al şefului IGP, a răspuns, la fel, un bărbat. El ne-a anunţat că miercuri este prima zi de concediu a lui Gheorghe Cavcaliuc şi că nu mai putem discuta cu el. I-am spus acelei persoane că acelaşi răspuns l-am primit cu o zi mai devreme. Bărbatul, care ne-a anunţat că ar fi din anticamera şefului IGP, ne-a spus că, de fapt, marţi, Cavcaliuc a fost la serviciu, însă a fost ocupat cu mai multe şedinţe şi trasarea mai multor sarcini subalternilor. I-am spus persoanei care răspunde la telefonul mobil al lui Cavcaliuc, un şef care-şi lasă telefonul de serviciu la birou şi permite oricui să răspundă la el, că avem informaţii noi despre averea acestuia. Persoana s-a interesat care sunt detaliile şi a promis să încerce să discute cu Cavcaliuc, pentru a-i transmite că dorim să vorbim cu el. Am revenit ulterior cu un apel la telefonul lui Gheorghe Cavcaliuc. A răspuns acelaşi bărbat, care ne-a anunţat că i-a transmis mesajul şefului, doar că acesta încă nu l-ar fi văzut. Totodată, el ne-a spus că serviciul de presă i-a transmis că, dacă avem întrebări, să facem o solicitare în scris, deşi, aceste întrebări nu vizează instituţia, ci activitatea, inclusiv personală, a funcţionarului Cavcaliuc.
Joi, 17 decembrie 2015, după un eveniment organizat de IGP şi MAI, în care s-a anunţat că poliţia a distrus peste 1400 de arme, prin topire, jurnaliştii prezenţi i-au întrebat pe Oleg Balan, ministrul de Interne, şi Gheorghe Cavcaliuc, şeful IGP, despre mai multe detalii din articolul ZdG, decât despre eveniment. „Eu vreau să vorbesc despre evenimentul de astăzi. Vorbim despre eveniment. Dacă aveţi întrebări despre eveniment?!”, a început Oleg Balan. Ulterior, după o scurtă replică despre eveniment, cineva dintre jurnalişti l-a întrebat pe ministru dacă este adevărat că, în ajunul apariţiei articolului despre Gheorghe Cavcaliuc, un reprezentant al MAI a fost în redacţia ZdG. „Nu cunosc”, a spus Balan, deşi, în discuţiile cu ZdG, din ajun, acesta cunoştea, invitându-ne chiar la o discuţie. „Aveţi vreun video care ar demonstra…”, a întrebat un jurnalist. „Nu cunosc”, a replicat Balan. „Ce părere aveţi despre investigaţie, în general?”, a fost întrebarea unui alt jurnalist. „N-am citit această… investigaţie, pentru că toată ziua am avut lucruri mai importante”. Jurnaliştii au întrebat dacă se fac sau nu presiuni asupra ZdG. Ministrul a răspuns cu o întrebare. „Asupra dvs. se fac presiuni? Cred că este o exagerare din partea cuiva sau vreun interes. I-am invitat la mine săptămâna viitoare să discut cu ei”, a spus, într-un final, Oleg Balan, în faţa camerelor de filmat.
După ministru, la întrebările celor prezenţi, în special jurnalişti TV, a încercat să răspundă Gheorghe Cavcaliuc. „În primul rând, constat încă o dată, pentru mine şi, cred, pentru colegii mei, că sunt o persoană incomodă. Pentru cine, urmează să vedem. De ce spun acest lucru şi afirm acest lucru? Din considerentul că, atâta timp cât au apărut careva articole care au încercat să-mi denigreze imaginea, au apărut atunci când eu nu eram în ţară. Aşa s-a întâmplat şi acum. Cu părere de rău cei care au publicat, n-au aşteptat reacţia mea, ştiind că eu nu-s în ţară, şi nu s-au obosit să aştepte ca să le dau comentarii, dar au publicat la fugă. Mergem pe rând. De asta constat încă o dată că sunt o persoană incomodă şi constat că cineva are un interes de a mă ponegri pe mine, Poliţia naţională, pentru că a fost făcută asta în pragul sărbătorii Poliţiei naţionale”, şi-a început Cavcaliuc discursul.
Apoi a intrat în subiect. „Cu privire la adevăruri. Îmi este ruşine de faptul că oamenii nu vor să-şi facă treaba până la urmă şi să constate nişte adevăruri sau nişte neadevăruri. Dacă vorbim de vilă de lux, mie îmi este ruşine dacă asta-i vilă de lux. Eu sunt o persoană care am o familie întemeiată deja de o perioadă lungă de timp, am copii, până la moment nu am un loc de trai, da? Şi acesta este un lot de pământ pe care l-am procurat în 2004, da? Pe parcursul mai multor ani, 2005, 6, 7, 8, 9, am cumpărat materiale de construcţie pe care le-am depozitat acolo pe acel lot, da? La moment, acolo se construieşte o casă cu 3 camere şi nu este niciun etaj subteran sau alte chestii, da? Veniturile din care-mi construiesc această casă le-aţi văzut singuri din declaraţia respectivă (cu privire la venituri şi proprietate, n.r.). Am avut o companie pe care am vândut-o cu o sumă destul de serioasă, am declarat în declaraţia de venit. Am avut două maşini pe care le-am vândut şi mi-a rămas o sumă de bani şi am un salariu destul de decent care-mi permite să fac acea casă cu 3 odăi. Am un salariu de până-n 10 mii de lei. 9600-9800, depinde de premiale şi alte lucruri”, a mai spus Cavcaliuc. Acesta, probabil, a uitat să precizeze că, pe cele două maşini pe care le-a vândut în 2013, a obţinut 590 mii de lei, şi că şi-a cumpărat un alt automobil, cu 503 mii de lei. Deci, din această tranzacţie, cel puţin conform declaraţiei despre venituri şi proprietate, i-au rămas mai puţin de 90 de mii de lei.
„Mergem mai departe. Cât priveşte faptul că au fost vizaţi părinţii mei în această investigaţie. Cu regret, constat încă o dată că sunt incomod şi au încercat, cumva, iarăşi, să arate o altă parte a lucrurilor. S-a scris de zece ori, sau nu ştiu de câte ori, că pensionarii au asta sau asta. Pensionarii ăştia sunt nişte oameni stimaţi în sat, în societate, în R. Moldova, au avut funcţii importante pe timpul cât munceau în R. Moldova. Au plecat de acasă cu 15 ani în urmă şi taică-meu şi mama mea, atunci când aveam 17 ani, sora mea avea 14 ani. Timp de 15 ani au muncit la greu peste hotare şi toţi banii care i-au câştigat peste hotare i-au adus acasă pentru a-i investi aici, undeva. Au cumpărat un imobil, şi-au făcut alte interese… Îmi pare rău şi îmi cer scuze de la părinţi că, fiind incomod, eu prin funcţia pe care o deţin, cineva încearcă să-i pună, cumva, şi pe ei. Acelaşi lucru se referă şi la soacra mea, care a muncit 15 ani în Italia. Toţi banii pe care i-a câştigat acolo i-a investit undeva. Îmi pare rău că s-a făcut abstracţie şi s-au făcut cumva diferite mişmaşuri. Eu sunt gata… Am fost verificat, cu 2-3 luni în urmă, la cererea unor foşti colegi din IGP, cărora le sunt, la fel, incomod. Am fost verificat de Comisia Naţională de Integritate. Sunt gata să fiu verificat şi acum, pe toate capitolele. Vreau să vă declar că atunci când am văzut că eraţi surprinşi mulţi din voi când am venit aici la eveniment, că aţi crezut că n-o să vin. Nu am de ce să mă ascund. Eu îmi fac cinstit datoria şi constat încă o dată că sunt o persoană incomodă. Cui? Eu intuiesc, văd ce se întâmplă. O să mă documentez, o să vin cu mai multe probe şi o să vin cu o reacţie, o să vedeţi. Credeţi-mă. Sunt ofiţer de investigaţii. Sunt conducător care mă respect pe mine. Am demnitate. Am statutul pe care-l am şi eu o să vin neapărat cu unele reacţii şi cu probe, când va fi cazul”, a precizat, pe un ton ameninţător, colonelul Cavcaliuc.
Jurnaliştii l-au întrebat pe şeful Poliţiei dacă apartamentul în care acesta locuieşte şi are viză de reşedinţă, care a aparţinut la un moment dat părinţilor săi, este al său sau al socrilor, pe numele cărora este înregistrat. „Apartamentul în care locuiesc este al părinţilor soţiei mele”, a răspuns, scurt, acesta. „Este adevărat că sunteţi beneficiarul companiei de construcţii?”, a întrebat altcineva. „Compania de construcţii a fost vândută, conform declaraţiei de venit şi avere. Iarăşi, aici se încearcă să se pună în situaţii, pe mine, pe persoana care a cumpărat-o. Am vândut-o fratelui soţiei mele… Şi el a fost 5 sau 7 ani peste hotare, în Italia, la muncă, dacă nu greşesc. A venit şi a dorit să dezvolte o afacere. E rău că a venit în ţară cu banii câştigaţi acolo şi a vrut să-i investească? Noi am hotărât s-o vindem şi am vândut-o. De ce trebuie să fie făcută legătură şi totdeauna…”, a continuat Cavcaliuc, fără a-şi duce gândul până la capăt. Precizăm, în context, că firma înregistrată acum pe numele cumnatului său are sediul la Vatra, în imobile ce aparţin părinţilor săi.

În final, Gheorghe Cavcaliuc a vorbit şi despre promovarea apropiaţilor săi în funcţii şi în grade. Doar că nu s-a referit la nume concrete, cerând astfel de nume de la jurnalişti, care însă, neavând la îndemână articolul, nu au putut dezvolta subiectul. „Sora mea este ofiţer de poliţie încă de când Cavcaliuc era inspector, dar nu conducător. Până azi e ofiţer de poliţie. Personal, de când conduc Poliţia naţională, nu am semnat niciun act prin care aş promova sau aş avansa în funcţie pe sora mea, sau în grad. Daţi-mi familie concretă şi eu vă spun. Concret, cine? Dacă-mi daţi nume, vă răspund. Nu este adevărat. Eu nu neg, vă spun clar că nu este adevărat. Nu am semnat niciun ordin prin care am avansat în funcţie careva din persoanele din acea anchetă”, a conchis Cavcaliuc.
În lumina reproşurilor şefului IGP, precum că articolul ar fi unul incomplet, am constatat că articolul, într-adevăr, are omisiuni, or, averea familiei Cavcaliuc, şef interimar al IGP, este mult mai mare. Astfel, conform informaţiilor de la Cadastru, în ultimii trei ani, 2013-2015, părinţii colonelului, Petru şi Parascovia, au devenit proprietari a patru (!) apartamente în Chişinău. Trei dintre acestea sunt situate pe str. Bucuriei, într-un complex nou. Un apartament are 68 m.p. şi a intrat în posesia soţilor Cavcaliuc pe 29 aprilie 2015, în urma unui contract de vânzare/cumpărare semnat cu firma „Restart Business” SRL, care a edificat blocul. Tot la acea dată, soţii Cavcaliuc procură un alt apartament, de 58 m.p., vecin cu cel de 68 m.p. Un alt apartament, tot acolo, de 107 m.p., părinţii şefului IGP l-au procurat ceva mai devreme, în 2013-2014, în urma unui contract de investiţii semnat cu compania de construcţii. Precizăm că „Restart Business” SRL a dat deja acest bloc în exploatare, iar un metru patrat, pentru eventualii cumpărători, a costat în jur de 600 de euro. Un simplu calcul arată că soţii Petru şi Parascovia Cavcaliuc, despre care Gheorghe Cavcaliuc spunea presei că au muncit 15 ani în Italia, au investit în cele trei apartamente din str. Bucuriei nu mai puţin de 140 mii de euro.
Deşi Gheorghe Cavcaliuc le-a spus jurnaliştilor că nu are o locuinţă proprie, părinţii săi stau foarte bine la acest capitol. În septembrie 2013, Petru Cavcaliuc, tatăl şefului interimar al IGP, a cumpărat, pe str. Ceucari, în apropiere de blocul în care încă mai locuieşte fiul său, tot într-un bloc nou, un apartament de 91 m.p. Şi acest bloc a fost deja dat în exploatare.
Mai precizăm că, deşi ministrul de Interne, Oleg Balan, anunţase presa că reprezenţanţii ZdG au fost invitaţi la MAI luni, 21 decembrie, întrevederea nu a avut loc, pe motiv că ministrul „e dintr-o şedinţă în alta”. Asta deşi, într-o declaraţie din 18 decembrie, MAI mai preciza că „susţine principiile care asigură libera exprimare a reprezentaţilor mass-media şi este transparent şi deschis în relaţia sa cu toată mass-media”.
ZdG aminteşte că miercuri, 16 decembrie, reprezentanţi ai MAI au vizitat redacţia, recurgând la metode de şantaj asupra ZdG. Vizitatorii de la MAI au avertizat instituţia de presă că ar exista un film în care o persoană pretinde că ar vrea să ofere bani unui reporter al ZdG, pentru publicarea unui articol denigrator despre ministrul de Interne. Precizăm că presiunile asupra ZdG au apărut în ziua imediat următoare discuţiilor unui reporter, numele căruia a figurat în mesajul funcţionarilor MAI, legat de presupusul film despre „oferta” de mită, cu primăria din satul de baştină al şefului interimar IGP, Gheorghe Cavcaliuc, pentru a afla mai multe despre averile şi interesele acestuia. Pe 17 decembrie, ZdG a publicat investigaţia „Averea COLONELULUI”. Deşi, în cadrul întrevederii cu reprezentanţii MAI, redacţia a insistat să vizioneze filmarea invocată în avertizarea MAI, ni s-a spus că nu ar fi posibil, deoarece persoana care dispune de acele imagini s-ar afla peste hotare. Amintim că, anume în acele zile, şeful interimar al IGP participa la Forumul de la Roma, organizat sub auspiciul Poliţiei din Republica Italia în colaborare cu Europol. Totodată, în urma vizitei reprezentanţilor MAI la redacţia ZdG, s-a stabilit că luni, 21 decembrie, la 12.00, conducerea redacţiei va avea o întrevedere cu ministrul de Interne, Oleg Balan. Aşa cum, în dimineaţa zilei de luni, nu a urmat niciun mesaj de confirmare a preconizatei întrevederi, am insistat să aflăm dacă întâlnirea cu ministrul nu a fost contramandată şi dacă, în cazul desfăşurării acesteia, vom avea posibilitatea să vizionăm filmul „despre mită”, invocat de reprezentanţii MAI. După mai multe tentative eşuate de a lua legătura cu anticamera ministrului şi cu Serviciul Relaţii cu Publicul, am reuşit să aflăm că întrevederea planificată nu va mai avea loc, pentru că ministrul e „dintr-o şedinţă în alta”. Am insistat să aflăm când, totuşi, vom putea viziona filmul. Reprezentanta MAI a promis că va reveni cu o informaţie la acest subiect, dar acest lucru nu s-a mai întâmplat, până miercuri, 23 decembrie 2015.
ONG-urile de media din R. Moldova au reacţionat la dezvăluirile ZdG. Într-o declaraţie comună, acestea cer formarea unei anchete parlamentare în cazul tentativei de intimidare a redacţiei Ziarului de Gardă şi îşi exprimă îngrijorarea în legătură cu faptele de intimidare, atenţionând conducerea şi angajaţii MAI că astfel de imixtiuni sunt ilegale şi antidemocratice, iar imixtiunea în activitatea mass-mediei prin folosirea situaţiei de serviciu se pedepseşte de Codul Penal al R. Moldova. ONG-urile „solicită conducerii Parlamentului R. Moldova şi comisiilor parlamentare de profil (Comisia cultură, educaţie, cercetare, tineret, sport şi mass-media; Comisia securitate naţională, apărare şi ordine publică) să iniţieze o anchetă pentru a elucida numele persoanelor implicate în tentativa de intimidare a unei publicaţii periodice independente şi imixtiunea în activitatea sa editorială şi responsabilitatea acestora, fiind de asemenea investigată şi explicată situaţia în care o persoană ar fi pregătit şi propus mită unui reporter — ceea ce constituie fără îndoială o acţiune penală; precum şi circumstanţele în care angajaţi ai MAI au vizitat redacţia Ziarul de Gardă pentru a afla „dacă se pregăteşte sau nu un articol despre ministrul de Interne”.
De asemenea, ONG-urile cer elucidarea eventualei implicări în acest caz a ministrului în exerciţiu al Afacerilor Interne, Oleg Balan, şi a şefului interimar al IGP, Gheorghe Cavcaliuc, care a fost protagonistul investigaţiei jurnalistice a ZdG. „Solicităm comisiilor parlamentare să informeze operativ publicul despre mersul anchetei, iar instituţiilor publice – să excludă astfel de derapaje antidemocratice în activitatea lor”, se spune în declaraţia semnată de către: Asociaţia Presei Independente, Centrul pentru Jurnalism Independent, Asociaţia Presei Electronice, Centrul de Investigaţii Jurnalistice, Comitetul pentru Libertatea Presei, Asociaţia Telejurnaliştilor Independenţi, Centrul „Acces-Info” şi Centrul Tânărului Jurnalist din Moldova.