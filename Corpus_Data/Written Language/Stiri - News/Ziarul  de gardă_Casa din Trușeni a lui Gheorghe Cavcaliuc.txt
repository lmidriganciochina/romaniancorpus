TITLE: Casa din Trușeni a lui Gheorghe Cavcaliuc, șef adjunct al IGP, păzită zi și noapte de polițiști
AUTHOR: Ziarul de gardă 

Ziarul de Gardă a scris despre casa colonelului Cavcaliuc în decembrie 2015, atunci când lucrările de construcție erau în toi. Între timp imobilul a fost finalizat, fiind dotat cu baterii solare, iar în curte este construită o piscină. Șeful interimar al Inspectoratului General al Poliției a reușit să construiască vila de lux de la marginea Chișinăului chiar dacă în acea perioadă declara un salariu de numai 10 mii de lei.
„Căsuța de vacanță”, așa cum o numea colonelul, este, de fapt, un imobil impunător, amplasat în com. Trușeni, mun. Chișinău, în Întovărășirea Pomicolă „Zarea Trușeni”. Imobilul se află aproape de Chișinău, lângă traseul Chișinău-Leușeni (șos. Balcani).
Vila se înalță pe un teren cu o suprafață de 12 ari pe care Cavcaliuc l-a indicat în declarațiile cu privire la venituri și proprietate depuse âncepând cu anul 2012. În acele declarații șeful IGP susținea că terenul cu pricina ar avea o valoare cadastrală de doar 304 lei, deși, în zonă, un ar se vinde cu aproximativ o mie de euro.
ZdG a mai scris că, în perioada 2013-2015, părinţii colonelului, Petru şi Parascovia, au devenit proprietari a patru apartamente noi în Chişinău.
Gheorghe Cavcaliuc ocupă funcții de conducere în poliție încă de la vârsta de 26 de ani, fiind, în anii 2008-2009, șef al Serviciului investigarea şi contracararea grupărilor criminale, șef adjunct al Secţiei poliţiei criminale a Comisariatului General de Poliție (CGP) Chişinău, comisiar adjunct pentru lucrul operativ al CGP. În 2009-2012, Cavcaliuc a fost șef al Secţiei investigaţii operative a Direcţiei investigare a fraudelor a Departamentului poliţie, iar ulterior, în 2012-2013, șef al Direcţiei misiuni speciale a Departamentului poliţie. Până a fi numit șef adjunct al IGP, a îndeplinit funcția de șef al Direcţiei nr. 5 (Direcția Operațiuni Speciale) a Inspectoratului naţional de investigaţii al IGP din cadrul MAI. Cavcaliuc deține gradul de colonel de poliție.