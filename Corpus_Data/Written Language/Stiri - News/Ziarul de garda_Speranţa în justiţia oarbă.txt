TITLE: Speranţa în justiţia oarbă
AUTHOR: Ziarul de garda

SUA considera, în raportul din 2007, că în R. Moldova drepturile omului nu sunt îndeajuns respectate. Cele mai grav încălcate sunt drepturile persoanelor aflate în detenţie, intimidarea opoziţiei politice, urmărirea politicienilor de către serviciile secrete, prin percheziţii ilegale, intimidarea jurnaliştilor, se arată în raport.
În această săptămână ne-am propus să mergem în audienţă la Centru pentru Drepturile Omului, pentru a afla care sunt problemele cu care se confruntă cetăţenii şi cum sunt soluţionate acestea.
Pe la 13.00, eram în faţa centrului. La intrare, reprezentanţi ai Serviciul pază ne-au anunţat că ne permit să intrăm în audienţă doar cu permisiunea directoarei. După ce am obţinut învoirea, ne îndreptăm spre cabinetul juristului
Zilnic, în cadrul acestui Centru oamenii sunt primiţi în audienţă. Solicitanţii se pot adresa fără a stabili o întâlnire prealabilă.
În ziua respectivă, Ion Schidu, jurist la Centrul pentru Drepturile Omului, avea program de audienţă. El spune că cetăţenii vin încoace cu orice tip de probleme. Ei se adresează în special pentru a afla despre modalităţile de contestare a hotărârilor judecătoreşti, pentru a înţelege care le sunt drepturile şi obligaţiile într-o cauză anume.
Doi tineri aşteptau să intre în audienţă. Ne-am apropiat de ei pentru a afla care este motivul ce i-a determinat să ajungă aici. Unul dintre ei, prezentându-se Oleg, ne-a povestit că el şi prietenul său sunt învinuiţi de o infracţiune pe care nu au comis-o. Au refuzat să ne spună mai multe detalii despre problema lor. Indignaţi, au menţionat că “la noi, în Moldova, dreptate nu a fost niciodată, nu este şi nici nu va fi, din acest motiv toţi pleacă peste hotare şi nu vor să mai revină acasă”.
S-au adresat după dreptate la Procuratură, dar fără vreun rost. Cineva ne-a spus că unchiul celui care îi învinuieşte în dosar lucrează în Procuratură. “În acest caz, ne rotim pe loc, fără vreun rezultat. În R. Moldova, începând de la poliţie şi până la procuratură, totul este un fals. Nu găseşti dreptatea în ţara asta”, spune Oleg dând din mână a deznădejde.
Ei au venit la Centrul pentru Drepturile Omului pentru a cere un sfat, deoarece nu ştiu cum să procedeze în continuare. Când au ieşit, ne-au spus că, deocamdată, trebuie să aştepte timp de 30 de zile un răspuns de la Procuratură. Dacă nu vor avea vreun succes, se pot adresa din nou la centru.
Elena Morafa are 3 copii. Acum doi ani, a luat un credit de 37 mii de dolari de la Banca Comercială Română. O vreme a achitat în rate, după care, nu a mai avut bani, ca să achite datoriile în termenul stabilit. Banca a acţionat-o în judecată. După ce a pierdut procesul, s-a adresat la Curtea de Apel. “Speram că Banca îmi va permite să plătesc treptat, nu să mă ierte”, spune Elena Morafa. Şi de această dată a pierdut. “Conform hotărârii de judecată, luni trebuie să eliberez casa”.
Ea a venit în audienţă pentru a cere un sfat în situaţia sa. “Mi-au spus că nu mă pot ajuta, pentru că banca, legal, are dreptate. “Sper că banca îmi va acorda două săptămâni ca să reuşesc să vând casa şi să restitui toţi banii integral”, spune Elena Marfa cu tristeţe în voce.
Juristul Schidu susţine că aportul avocatului parlamentar sau a juristului în apărarea drepturilor cetăţenilor care vin în audienţă prin intermediul unei acţiuni concrete este unul logistic. “Noi le acordăm o consultaţie, le explicăm care este procedura, pentru a face anumite demersuri. Le oferim ocazia de a fi mai informaţi”, spune Ion Schidu.