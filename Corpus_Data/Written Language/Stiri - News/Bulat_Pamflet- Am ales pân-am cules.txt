
Mesajul filmulețului este ca cetățenii R. Moldova să-și exercite dreptul la vot în mod responsabil, să se informeze din diverse surse cine sunt candidații, să-și facă propriile concluzii despre ce beneficii sau dezavantaje ar putea aduce alegerea unui anumit candidat pe viitor.
Alegătorii trebuie să țină cont de faptul că, potrivit art. 65 al Codului Electoral, ei „pot contesta acţiunile/inacțiunile şi hotărârile consiliilor şi birourilor electorale şi acţiunile/inacţiunile concurenţilor electorali”.
Depunerea cererii în instanța de judecată trebuie precedată de contestarea prealabilă în organul electoral ierarhic superior organului al cărui act se contestă, cu excepţia contestaţiilor ce se referă la exercitarea dreptului la vot sau la administrarea alegerilor depuse la biroul electoral în ziua alegerilor.
Contestaţia va conţine descrierea faptelor invocate ca presupuse încălcări, probele, temeiul legal, cerinţele contestatarului, semnătura şi datele de identitate ale persoanei care o depune. În cazul contestaţiilor privind hotărârile organelor electorale, sarcina probării legalităţii revine acestor organe.
„În cazul alegerilor locale, hotărârile consiliilor electorale asupra contestaţiilor ce vizează acţiunile/inacţiunile concurenţilor electorali pot fi atacate în instanţa de judecată în a cărei rază teritorială se află consiliul respectiv”, se menționează în Codul Electoral al R. Moldova.
Acum, în Parlament, se discută inițiativa legislativă privind Certificatul de Integritate al candidaților. Societatea civilă, însă, consideră că aceasta necesită anumite îmbunătățiri.
Deficiențele țin de capacitatea de emitere a certificatului de integritate de către Autoritatea Națională de Integritate (ANI) și efectele acestuia. Printre recomandările societății civile se regăsește necesitatea stabilirii exprese în lege a caracterului public al certificatelor de integritate, dar și consolidarea capacității ANI de a procesa un număr impunător de cereri într-un termen restrâns.
Astfel, Asociația Promo-Lex propune un șir de recomandări ce țin de îmbunătățirea cadrului legal, cum ar fi:
instituirea unui termen mai extins de valabilitate a certificatului de integritate, astfel încât să poată fi depus din timp;
depunerea cererii în format electronic, eliminând în așa mod necesitatea deplasării fizice la sediul ANI și a așteptării în rânduri, care, cel mai probabil, se vor forma;
ca și opțiune complementară depunerii în regim on-line, recomandăm admiterea posibilității depunerii cererilor prin intermediul unor persoane încredințate (în așa mod, pe lângă eliminarea necesității deplasării fizice, se exclude limitarea în dreptul de a candida a persoanelor aflate pentru moment în afara țării, fie au o interdicție temporară de deplasare);
instituirea subdiviziunilor teritoriale ale ANI care ar fi capabile să primească cererile solicitanților și, astfel, să diminueze sarcina care îi revine ANI în formula ei centralizată;
prevederea unor reguli stricte de colaborare dintre ANI și alte autorități ale statului în ce privește furnizarea de informații;
reglementarea detaliată a efectelor juridice ale certificatului de integritate;
reglementarea detaliată a procedurii și termenilor de contestare a certificatului de integritate;
examinarea posibilității de depunere a cererilor și chiar eliberare a certificatelor de integritate în mod centralizat, prin intermediul organelor electorale. Cu atât mai mult că o asemenea practică deja există;
transparența și caracterul public al tuturor certificatelor de integritate emise.