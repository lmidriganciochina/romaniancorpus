TITLE: Un mărţişor pentru o carte
AUTHOR: Ziarul de garda

Luni, 2 martie, vă invităm la Ziua Uşilor Deschise a Ziarului de Gardă. Potrivit tradiţiei, fiecare vizitator este aşteptat cu o carte, fiecare va fi întâmpinat cu un mărţişor ales. Cărţile colectate vor fi oferite Liceului teoretic de la Costeşti, Ialoveni, şi secţiilor de copii ale spitalelor republicane. Redacţia va fi deschisă de la 10.00 până la 17.00.
Marţi, la redacţie a venit Lilica Diaconu, prietena Ziarului de Gardă. Pentru că este foarte generoasă, a insistat să fie prima care ne va aduce un mărţişor. A venit cu cărţi poştale pe care au fost prinşi clopoţei şi floricele roşii şi albe, croşetate şi împletite de mâinile ei.Istoria Liliei nu o poate consuma şi înţelege fiecare. Să vezi cu ochii tăi cum îţi sunt distruşi mama şi trei fraţi şi surori este prea mult pentru oricine, cu atât mai mult pentru un copil. Lilia este micuţa eroină care a supravieţuit unor lovituri incomensurabile, de aceea încercăm mereu să învăţăm de la ea şi ţinem legătura deja de câţiva ani.
Din luna ianuarie Lilia a trecut cu traiul de la Vulcăneşti la Costeşti, Ialoveni. Locuieşte împreună cu tata şi bunica şi încearcă să facă faţă acestei necesare tranziţii. Liceul Teoretic Costeşti a primit-o cu multă colegialitate, clasa a 7-a «C» este noua ei familie. Lilia are note bune la limba română şi, desigur, la lecţiile de muncă, unde încearcă să înveţe să facă de toate cu propriile mâini, inclusiv mărţişoare.
Pentru că ţinem la Lilia şi la toţi oamenii care o înconjoară şi o sprijină, am decis să organizăm o acţiune care ne-ar apropia pe toţi şi mai mult. «Cărţile sunt întotdeauna aşteptate la biblioteca noastră. Copiii vor aprecia cu siguranţă cărţile noi, asta îi va face să cunoască mai multe şi să devină mai inteligenţi. Vă aşteptăm cu drag la Liceul din deal», ne-a spus Ana Groza, directoare adjunctă, confirmând că uşa Liceului este deschisă pentru această donaţie.
Lilica a supravieţuit unui accident rutier devastator, de aceea are încă nevoie de îngrijiri medicale. Însoţind-o prin diferite instituţii medicale, am înţeles că şi acolo sunt copii care au nevoie de cărţi, atunci când sunt la tratament. De aceea, o parte dintre cărţile adunate vor fi donate secţiilor de copii ale spitalelor republicane.
«Norocul să vă însoţească pretutindeni. Să aveţi ajutor în fiecare clipă», ne-a scris Lilica pe cărţile poştale pline cu mărţişoare, pe care le-a lăsat la redacţie. Discutând cu ea, am înţeles că în viaţă se întâmplă uneori tocmai invers. Cel care a ucis-o pe mama ei şi pe cei 3 fraţi şi surori urma, prin decizie de judecată, să plătească lunar o recompensă, considerată de noi simbolică, pentru pierderile care i-au fost cauzate. Asemenea sume au fost transferate timp de câteva luni de la penitenciarul din Goieni, acolo unde îşi ispăşea pedeapsa vinovatul, Iurie Gavriş. Din luna iunie pe contul Lilicăi nu a mai venit nici un leu. La penitenciar nu ni s-a dat o explicaţie clară de ce condamnatul Gavriş nu îşi îndeplineşte obligaţiile legale. Vom continua să insistăm asupra respectării legislaţiei în acest caz. Între timp, odată cu mutarea de la Vulcăneşti la Costeşti, Ion Diaconu, tatăl Lilicăi nu şi-a găsit un loc de muncă. Un loc în care ar putea munci şi asigura puţinul pentru cea mai dragă fiinţă din viaţa sa, încercând să obţină şi un ajutor de şomaj. Orice ajutor pentru această familie va aduce o primăvară mai frumoasă tuturor.