TITLE: De ce a tăcut Dodon la TV Rossia 1?
AUTHOR: Marian Sura-Mura

Zilele trecute, Igor Dodon, preşedintele R. Moldova, iarăşi s-a dus în vizită la Vladimir Putin. De aproape doi ani de când e preşedinte, nu prea a reuşit să vadă alte capitale din lume, pentru că se plimbă mai mult prin Rusia, şi nu doar la Moscova, a fost şi la Soci, şi pe la Sankt Petersburg, şi pe la nişte lacuri, şi pe nişte insuliţe. Au mai rămas satele rusești, dar primăvara, vara şi toamna acolo e glod. Iar iarna e prea frig pentru un preşedinte de „solnecinaia Moldavia”.
Oricum, deşi Putin nu l-a invitat pe Dodon la 9 mai la Parada Patriotismului Rusesc, ţarul l-a lăsat să se prezinte la Forumul de la Sankt Petersburg. Igor Dodon s-a bucurat, Rusia e singura care îl mai invită şi aşa mai iese şi el în lume. S-ar duce în frumoasele ţări din Europa, căci îi place acolo, şi soţiei îi place, şi copiilor, dar pot merge doar pe furiş, căci e ruşine ca un anti-european să meargă în Europa şi să îşi arate satisfacţia.
Dodon s-a pregătit minuţios de forumul economic de la Sankt Petersburg. Adică nu de alocuţiunea sau participarea sa la acest forum, căci asta nu contează. Cine te vede la un forum la care este Putin? Nu e voie să vezi pe altcineva. Dar cetăţenii din R.Moldova trebuie, totuşi, să îşi vadă preşedintele la televizor, cum e invitat şi e important la Sankt Petersburg.
Scenariul a fost îndelung discutat şi planificat. Igor Dodon a dorit jumătate de oră la Rossia 1, să vorbească numai el singur, şi să-l arate doar pe el (poate oleacă şi pe Zinaida Petrovna sau Ivan Ceban) în cadru. După ce s-au făcut estimările, cât ar costa emisia şi ce pierderi ar aduce televiziunii prezenţa lui Dodon în cadru timp de jumătate de oră, conducerea televiziunii i-a întors spatele, camera şi i-a restituit ideea. Dodon a telefonat la anticamera lui Putin şi a insistat să primească emisie mai multă, ca oamenii din Moldova care văd cam rău să reuşească să-l vadă bine. Ping-pongul dintre Dodon şi Rossia 1 a durat mult, dar până la urmă s-a acceptat. Dodon a auzit doar prima parte a ofertei şi, de bucurie, n-a auzit şi a doua parte. „Vă dăm 20 de minute în emisie directă la Rossia 1”, a fost prima frază şi preşedintele R. Moldova a acceptat bucuros.
În ziua în care a fost emisia şi transmisia cu Dodon în direct, Dodon chiar a fost prezent. Da, el stătea mereu în poziţie de drepţi, la spatele unei reportere care discuta cu preşedintele Dumei Ruse. Da, el a stat în tăcere minute în şir la spatele celor doi care discutau. Da, într-un final, i s-a dat şi lui Dodon voie să vorbească, însă doar 4 minute. Dar nu a pierdut nimeni nimic, toţi au avut de câştigat! Poporul rus l-a auzit pe preşedintele Dumei lor şi a văzut că, la spatele lui, stă în poziţie de drepţi preşedintele R. Moldova. Poporul moldovenesc şi-a văzut propriul preşedinte cum stă la spatele unei reportere şi tace! În sfârşit tace, nu spune nimic, nu dă din gură, nu pronunţă enormităţi. Da, oamenii cu vederea mai slabă au avut posibilitatea să îl vadă fără să le fie deranjate urechile. Da, s-a odihnit şi Dodon, în emisie directă, şi-a odihnit creierul, gândurile, limba. Merită şi el, preşedintele, să se odihnească, şi a fost un act foarte transparent – s-a odihnit în emisie directă pe contul Rossia 1.
În final, cetăţenii R.Moldova vor să adreseze o scrisoare de mulţumire către Rossia 1, pentru oportunitatea de a-l vedea pe Dodon din picioare, tăcând. Şi vor să-l roage pe Putin să-l mai invite, mai des, să se odihnească aşa, transparent şi în tăcere.