TITLE: Hoţi umanitari
AUTHOR: Victor Mosneag

În satul Larga, raionul Briceni, ajutoarele umanitare sunt împărţite după bunul plac al asistenţilor sociali şi al conducătorilor primăriei. Mai mult chiar, angajaţii primăriei se “înfruptă” şi ei din ajutoarele destinate nevoiaşilor, atunci când aceasta le convine. Astfel, invalizi şi persoane în etate nu au beneficiat de ajutoare umanitare, deşi ar fi avut mare nevoie de ele.

Mihai Dranga, de 58 de ani, invalid de gradul doi, a spus pentru Ziarul de Gardă că nu a primit nimic din ajutoarele umanitare care i se cuveneau. Tot el susţine că saci cu zahăr, orez şi alte produse stau în subsolurile primăriei şi aşteaptă să fie repartizaţi în timpul campaniei electorale. “Vor să cumpere lumea în ajun de alegeri”, crede Mihai Dranga. “Primăriţa e principala vinovată. Vinde tot ce este nou, iar vechiturile le împarte la oameni, ca să le închidă gura”. De la el am mai aflat că situaţia sa nu este una singulară. “Mulţi invalizi nu au primit niciun fel de ajutor. Au primit, în schimb, oameni din cadrul primăriei, cum ar fi Andrei Clim, care e sănătos, slavă Domnului”, s-a plâns Dranga.
Tamara Bulgari, mamă a patru copii, ne-a spus că a primit ajutor umanitar o singură dată. “Au fost nişte lucruri mărunte, că nici nu-mi aduc aminte ce era”, susţine femeia. Ea ne-a mai spus că, din câte “vorbeşte satul”, cineva de la primărie “s-a răsuflat” că, ” înainte să dea ajutor umanitar la oameni, cei din primărie îşi aleg lor ce le trebuie de prin saci, apoi împart ceea ce rămâne sătenilor nevoiaşi”.
Lidia Urechean suferă de o boală incurabilă. Fiica sa, care are un copil, este căsătorită cu un deţinut. Copilul nu primeşte niciun fel de ajutor de la stat, iar singurul sprijin al familiei este Alexei, soţul Lidiei. Acesta are 61 de ani şi primeşte lunar 540 de lei, fiind invalid de gradul doi. Ea s-a plâns în repetate rânduri că soţul său, care este şi bolnav psihic, nu a primit niciodată ajutor umanitar. “De fiecare dată când aud că se acordă ajutoare, merg la primărie şi stau ore în şir să-mi cer partea. Primăriţa însă îmi spune că lui Alexei nu i se cuvine nimic, motivând că invalizii de gradul doi nu beneficiază de ajutoare.
Pe Alexei Urechean l-am găsit în una din listele cu personae vulnerabile din satul Larga. Pe listă figura şi semnătura, care, într-un fel, confirma faptul că acesta a primit ajutor umanitar.
Alexandru Creciun, de 81 de ani, ne-a spus că nici nu a auzit de ajutoare umanitare, şi nici vorbă să le primească. Alt Alexandru, tot invalid de gradul doi, susţine că nici el nu a avut parte de niciun fel de ajutor.
Situaţia acestor oameni nu este una singulară. Mai mulţi bătrâni şi invalizi din satul Larga nu primesc ajutoare umanitare, deşi au mare nevoie de ele. Pe de altă parte, câteva persoane în etate din această localitate ne-au spus că, de câteva ori, au primit ajutor umanitar. Nimeni însă nu şi-a putut explica cum sunt repartizate aceste ajutoare şi ce trebuie să faci ca să intri în posesia lor.
Consilierul raional Alexei Josan, după ce a înfăptuit un control al listelor cu persoanele care au primit ajutor umanitar, a depistat încălcări de distribuire a acestuia. Astfel, controlând listele de repatizare a unor scurte donate de “Counterpart”, la 4 martie 2008, s-a constatat că hainele au dispărut… fără urmă. Potrivit actelor, valoarea totală a scurtelor era de 70 mii lei.
La fel, Alexei Josan a stabilit că darurile destinate copiilor vulnerabili au fost împărţite copiilor ai căror părinţi votează pro-PCRM.
Situaţia a fost confirmată şi de Alexei Sărăcuţă, care figurează pe liste ca fiind posesor al unei scurte de iarnă şi al unei salopete. Contactat de Ziarul de Gardă, Alexei s-a declarat uimit că figurează pe listele persoanelor vulnerabile. “Doamne fereşte, eu lucrez, pot să mă întreţin singur, nu am nevoie de ajutorul lor. Salopeta am primit-o de la şeful meu, de la firma “Largofar”, iar de scutră nici nu am auzit. Sunt oameni care într-adevăr au nevoie de ajutor. Eu mă descurc singur”, afirmă Alexei, precizând că nu şi-a pus semnătura pe vreo listă “umanitară”.
Situaţia lui Alexei este comună cu a altor săteni care, deşi figurează pe liste că au primit scurte, susţin că habar nu au de vreo donaţie.
Lidia Voloşciuc, primăriţa satului Larga, a negat acuzaţiile consătenilor, găsind şi o explicaţie pentru cele întâmplate. “E ajun de campanie electorală, de aceea mă acuză toţi. În plus, eu nu cunosc toţi nevoiaşii din Larga”, se scuză Lidia Voloşciuc. Ea crede că Alexei Josan e principalul acuzator. “El dezinformează oamenii şi îi face să fie împotriva mea. Noi, când vin ajutoare, ne adunăm, toţi nevoiaşii, şi hotărâm cui să le împărţim. Dacă doriţi, mergem împreună să vedem ce vor zice oameni în prezenţa mea. Contează cum îi întrebi, deoarece mulţi nu înţeleg. Când s-a făcut un control pentru a vedea dacă s-au distribuit corect ajutoarele, oamenii erau întrebaţi: “Maiouri aţi primit?”, iar ei răspundeau: “Nu”. Dacă îi întrebai: “Aţi primit “măici” ?”, ar fi răspuns afirmativ.
Lidia Voloşciuc ne-a spus că, la Larga, sunt peste o mie de bătrâni şi invalizi şi că e imposibil să primească toţi ajutoare în acelaşi an. “Acum, de ziua invalizilor, au primit ajutor doar invalizii de gradul I, ceilalţi sunt nemulţumiţi degeaba”.
Primăriţa a răspuns şi acuzaţiilor venite din partea lui Mihai Dranca: “Cum să păstrăm grâu şi orez în subsol? E o prostie”, crede primarul. “El ar mucegăi până la primăvară”. Referitor la cele 170 de scurte şi 30 de salopete, primarul de Larga ne-a spus că mai multe scurte sunt în primărie. Nu au fost repartizate pentru că sunt prea mici. “Le vom da copiilor”, ne-a asigurat ea. “Salopetele au fost împărţite unor mecanici. Şefii lor au venit la mine cu liste semnate, iar eu le-am dat salopete şi scurte. Mai întâi semnezi, după care primeşti”.
Primăriţa a negat şi acuzaţia potrivit căreia angajaţii primăriei deschid sacii cu ajutoare şi iau din ei tot ce le place. “Sacii sunt bine legaţi şi e imposibil să-i deschidă cineva, iar apoi să-i lege la fel”, îşi apără Voloşciuc angajaţii.
Referitor la faptul că Andrei Clim, funcţionar public din Larga, figurează pe listele celor care au primit ajutor umanitar, explicaţia primăriţei a fost următoarea: “El a primit ajutor pentru mama sa, dar îi figurează numele pentru că a venit cu buletinul lui”.
Lidia Voloşciuc a încheiat spunând: ” Pe mine mă acuză direct că dau ajutoare la neamuri, iar la voi, la ziar, se plâng că le-am vândut. E o prostie”.
După ce a mai verificat listele, primăriţa ne-a telefonat. Ne-a spus că Alexei Urechean a primit ajutor umanitar. “Şi scurtă a primit, chiar nu ştiu de ce mă acuză pe nedrept”, se plânge Voloşciuc.
Ulterior, a telefonat şi Lidia Urechean. Cu o voce tremurândă, ea a spus că a primit o scurtă. “M-au întâlnit pe drum şi mi-au dat-o din întâmplare”, se plânge femeia. “Cu mult timp în urmă, mi-au mai dat nişte vechituri. Nu am primit însă bani sau produse alimentare. Niciodată”, a încheiat Lidia Urechean.
Am fost sunaţi şi de Ana Gheorghiţă, contabil-şef la firma “Largofar”. Ne-a rugat să anulăm totul, pentru că primăriţa s-a comportat bine cu ei şi acum aceasta are neplăceri . “Toţi au primit salopete, scurtele însă erau prea mici şi nu toţi le-au luat”, ne-a spus Ana Gheorhiţă. “Oamenii sunt mulţumiţi, au semnat toţi, doar vreo doi au ceva împotriva noastră”, a încheiat contabila.
Reamintim că cele 170 de scurte erau destinate persoanelor vulnerabile, şi nu unor muncitori, care, după spusele lor, “nu au nevoie de ajutor, pentru că se descurcă singuri”.
Directorul Societăţii “Crucea Roşie”, una dintre organizaţiile umanitare care a ajutat satul Larga, Vasile Cernenchi, ne-a spus că oameni nemulţumiţi vor fi întotdeauna. “Aşa se întâmplă când dai cuiva, iar pe altul îl ocoleşti . “Crucea Roşie” nu stabileşte cui să dea ajutoare şi cui să nu dea, susţine Cernenchi. Faptul că eşti invalid nu e un criteriu. Dacă în Larga s-a produs o nedreptate la repartizarea bunurilor, e din cauza autorităţilor locale”, a mai spus directorul de la “Crucea Roşie”. Vasile Cernenchi ne-a promis că va ancheta şi el cazul de la Larga şi va atenţiona vinovaţii, dacă aceştia vor fi stabiliţi.
Locuitorii din satul Larga, Briceni, prin concursul mai multor organizaţii, au beneficiat de ajutoare materiale în mai multe rânduri pe parcursul anului 2008.
Astfel, prin intermediul primăriei locale, Agenţia Rezerve Materiale, Achiziţii Publice şi Ajutoare Umanitare (ARMAPAU) a donat pesoanelor defavorizate haine uzate, pulovere de lână, covoraşe, mingi şi alte produse. “Crucea Roşie” a donat 35 de cutii cu produse alimentare persoanelor socialmente vulnerabile, iar organizaţia nonguvernamentală “Nicolida Nord”, susţinută de alte organizaţii, a distribuit familiilor cu probleme, precum şi copiilor plasaţi în Centrul “Amic” din aceeaşi localitate diverse ajutoare umanitare.
Potrivit lui Ion Ţurcan, director general la ARMAPAU, din informaţiile prezentate de primarul satului Larga şi de asistentul social, plângeri din partea locuitorilor satului privind repartizarea incorectă a ajutoarelor umanitare nu au fost înregistrate.