TITLE: Pensia post-mortem, pe coridoarele “de stat”
AUTHOR: Ziarul de garda

Chiar şi mizeră, din cauza unor erori ale instituţiilor de stat, pensionarul Dumitru Ciumac nu şi-a mai văzut pensia din 2005. Rudele acestuia au reuşit să ia banii abia după decesul bătrânului din iulie 2008. În timp ce dosarul de pensie pe numele Ciumac era pasat de la Casa Naţională de Asigurări Sociale la Casa Teritorială de Asigurări Sociale din Donduşeni, pensionarul trăia fără cei peste 200 de lei care i se cuveneau lunar.
Zeci de ani, Dumitru Ciumac a răspuns de caii colhozului din Râşcani. Drept “mulţumire”, ulterior statul i-a oferit o pensie de peste 200 de lei. În 2005 acesta a decis să se stabilească la Chişinău, alături de rudele sale. “Încă în 2005 solicitasem ca dosarul de pensie şi achitarea pensiei să fie transferate conform noului loc de trai de pe bd Moscovei din Chişinău”, afirmă copiii acestuia.
Timp de patru ani, solicitările repetate ale copiilor lui Dumitru Ciumac de a obţine vreo informaţie concretă despre locul aflării dosarului de pensie se soldau cu eşec. De fiecare dată erau “retrimişi” de la Casa Naţională de Asigurări Sociale la Casa Teritorială de Asigurări Sociale din Donduşeni sau invers, fiecare instituţie declinându-şi responsabilitatea.
Situaţia s-a rezolvat după o lună de la decesul din iulie 2008 al bătrânului în vârstă de 79 de ani. Şi asta doar după ce familia acestuia nu a obţinut niciun rezultat sau vreo informaţie despre posibilitatea ridicării pensiei, dar şi despre cauzele tergiversării transferului dosarului de pensie din Donduşeni la Chişinău.
Potrivit responsabililor de la Casa Naţională de Asigurări Sociale, în cazul în care pensionarul îşi schimbă domiciliul pe teritoriul R. Moldova, plata pensiei şi altor drepturi sociale la locul vechi de trai se suspendă şi este reluată, prin decizia Casei Teritoriale de la locul nou de trai, din luna suspendării. La cerere, Casa teritorială de la locul de trai al pensionarului sau beneficiarului transmite dosarul la Casa teritorială de la locul nou de trai, indicînd ultima lună în care i-a fost plătită pensia sau alte drepturi sociale.
Contactat de Ziarul de Gardă, Ion Ciumac, 47 de ani, fiul răposatului, recunoaşte că ridicarea pensiei a fost posibilă doar după ani buni de aşteptare. “Atunci, în 2005, ne-am zis că ar fi prea periculos să îl lăsăm pe tata să meargă lunar la Donduşeni după cei 200 de lei”, spune Ion Ciumac. Problema, aşa cum i-au explicat responsabilii de la Casa Naţională de Asigurări Sociale, ţinea de concediul personalului acestei instituţii.
Potrivit experţilor Centrului de Analiză şi Prevenire a Corupţiei, astfel de probleme sunt cauzate de birocratismul excesiv în activitatea CNAS, acesta fiind generat nu doar de activitatea funcţionarilor, ci şi de cerinţele excesive impuse de legislaţie şi actele normative în domeniu, care obligă la prezentarea multor acte, inclusiv pentru simple formalităţi de genul schimbării domiciliului. În cazul în care sistemul de asigurări sociale ar utiliza cele mai moderne tehnologii informaţionale şi ar fi suficient de interconectat cu alte baze de date (privind actele de identitate şi fiscale ), problema cetăţeanului ar fi fost rezolvată în câteva ore, imediat după înregistrarea la noul loc de domiciliu. Pentru a nu admite pe viitor asemenea cazuri, este necesară perfecţionarea sistemului informaţional, dar şi a bazei legislativ-normative (iată unde ar trebui să intervină şi ar avea efect ghilotina legislativă!). Iar rudele răposatului ar putea insista la pedepsirea pe cale administrativă a celor culpabili şi ar putea depune o plângere în justiţie, solicitând recuperarea prejudiciului material şi moral cauzat prin încălcarea de către autorităţi a dreptului constituţional de asigurare şi protecţie socială (pensie).