TITLE: Post-electorale la Jora de Mijloc: Eschivele lui Tauber, intervenţiile lui Sandu şi „dărnicia” lui Şor
AUTHOR: Aliona Ciurca

Satele din comuna Jora de Mijloc mustesc de viaţă. În apropiere de primărie, peste drum de sediu, stă parcat un automobil cu însemnele Partidului Şor. În sediu, o clădire veche, într-o cameră largă, stă plictisit pe scaun un bărbat îndesat, cu ochelari negri şi privirea proptită-n telefon. În camera de vizavi se află Marina Tauber, învingătoare în aceste alegeri pentru postul de primar al comunei. Între timp, la primărie, predecesoarea sa trebăluieşte în aşteptarea schimbării. E amiază şi, pe drumurile satului, se perindă un profesor cu un geamantan vechi şi cu o legătură de ierburi, strânse la magazin în mână, o femeie în halat, cu sapa în spate, un bărbat înconjurat de o turmă de capre şi altul care păşeşte în zigzag şi care povesteşte că are bilet de la Partidul lui Şor. Între ei, oameni care au mers sau nu la vot, oameni care au mers la proteste pentru eliberarea lui Şor şi oameni care se plâng de starea justiţiei din ţară.
Ex-primara, Lucia Terenti, a venit la acest post public de la cel de contabil, după ce soţul său, fost primar, a decedat. Se ocupă de formalităţi atunci când intrăm în încăpere, dar refuză să discute în mod oficial cu noi şi ne recomandă să găsim pe cineva mai curajos. Adaugă că Jora de Mijloc are nevoie acum, poate mai mult decât de pâine, de pace şi linişte.

 Batem la uşa sediului Partidului Şor. Iniţial, Marina Tauber se declară disponibilă pentru o discuţie cu ZdG. Intervine însă un apel telefonic şi totul se schimbă: „Nu este colegial faţă de alţi jurnalişti. Avem un plan. Vom răspunde la toate întrebările într-o conferinţă de presă”. Urmează un dialog în contextul căruia vicepreşedinta Partidului Şor se tot eschivează de la răspunsuri.