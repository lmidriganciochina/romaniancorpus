TITLE: Flacăra albastră se stinge. Revenim la cărbune
AUTHOR: Diana Lungu

Mai mulţi locuitori din satul Micleuşeni, raionul Străeni consideră că sumele pentru conectarea la gaze sunt prea mari, iar taxa pe valoare adăugată (TVA) este exagerată. Sute de familii din acest sat, dar şi din alte localităţi aşteaptă demult să fie conectaţi la conducta de gaze, însă, până la încheierea procesului, preţurile cresc, astfel încât mulţi dintre potenţialii beneficiari se văd nevoiţi să renunţe la această posibilitate modernă de încălzire a locuinţei.
De mai bine de un an, la Micleuşeni, au început lucrările de instalare a conductei de gaze. Locuitorii din acest sat, însă, au pierdut speranţa ca în acest an lucrările să fie finisate. Ei s-au împăcat cu această idee, deoarece problema lor nu mai este tergiversarea lucrărilor, ci taxele care cresc tot mai mult. Deşi, iniţial, au fost anunţaţi că vor plăti o anumită sumă pentru lucrările de instalare, între timp, materialele s-au scumpit şi taxele pentru racordare la gaze au crescut.
Nicolae Tomaş este pensionar şi trăieşte într-o casă cu patru odăi. Nu le încălzeşte pe toate, pentru că locuieşte de unul singur, într-o cameră. Până acum a plătit cinci mii de lei pentru proiectul de gazificare şi pentru lucrările de instalare a reţelei de gaze până în curtea casei sale.

Pentru că singurul său venit este pensia de 500 de lei, a fost nevoit să împrumute bani, plătind furnizorului pentru lucrările curente. Pentru finisarea lucrărilor de racordare la reţeaua de gaze trebuie să mai dea încă cinci mii. Nicolae Tomaş spune că nu mai are de unde împrumuta şi dacă nu va găsi restul banilor în scurt timp, va rămâne fără gaze. “Sunt prea mulţi bani, nu ştiu de unde să plătesc”, explică moşul.
El mai spune că mai mulţi locatari se plâng de cheltuielile mari pe care trebuie să le suporte atunci când se conectează la conducta de gaze. Mai mult, sătenii consideră că TVA-ul este calculat de mai multe ori.
Tudor Şoitu, expert economic, susţine că procesul de gazificare nu este controlat de stat, de aici şi diferenţele mari de preţuri. “Oamenii încheie tot felul de contracte cu diferite firme care prestează servicii de racordare la gaze şi care îşi pun fiecare preţul lor, nefiind verificate de nimeni”, e de părere expertul.
Cât despre TVA, acesta consideră că prestatorii de servicii îl calculează de mai multe ori în acelaşi deviz de cheltuieli. “O dată este raportat la materiale, apoi la cheltuieli cu tot cu materiale, inclus în suma totală, după care calculat iarăşi cu TVA”, adaugă expertul.
În prezent, în R. Moldova sunt gazificate peste 900 localităţi din cele 1528 existente. Pentru că cheltuielile pentru conectare la reţeaua de gaze depăşesc suma de 10 mii de lei, deseori, consumatorii renunţă la încălzirea cu gaze, trecând la vechile metode de încălzire cu lemne şi cărbune.
În acest context, expertul IDIS “Viitorul”, Victor Parlicov, crede că nu are rost gazificarea contra unor astfel de preţuri. Conform datelor oferite de acesta, în 2007, au fost înregistrate numeroase cazuri când cetăţenii treceau la încăzirea cu cărbune pentru că este mai ieftin decât gazele.
Nicolae Tomaş spune că deja şi-a făcut rezerve de cărbune pentru acest an. Ca să-i ajungă lemnele şi cărbunele adunat, moşul face focul începând cu luna noiembrie. “Eu fac focul cu scuteală, ca să-mi ajungă pentru toată iarna, mă mai învelesc într-un cojoc şi încălzesc soba peste o zi, ca să-mi ajungă”, povesteşte Nicolae Tomaş.
Responsabili din cadrul Agenţiei Naţionale pentru Reglementare în Energetică (ANRE) au şi o soluţie pentru reducerea acestor preţuri. Consiliul ANRE a aprobat, la mijlocul acestei veri, un tarif pentru serviciile de distribuţie a gazelor în interiorul localităţilor, în valoare de 2970 lei. Dacă până în prezent antreprenorii încasau de la consumatorii casnici sume de peste şapte mii de lei, acum, potenţialii consumatori vor achita un tarif de aproape trei mii de lei. Aceşti bani vor fi prestaţi pentru serviciile de instalare a reţelei doar până în curte. Mai departe, fiecare consumator va plăti o taxă suplimentară, în dependenţă de lungimea ţevii.
Cei din Micleuşeni, la fel ca şi din alte localităţi, nu pot beneficia de acest tarif pentru că au încheiat deja contracte cu furnizorii, înainte ca acest tarif să fie aprobat. “Am grăbit puţin lucrurile, am auzit că se vor scumpi materialele şi am vrut să profităm de moment, dar am ratat oferta tarifului de 2970 lei. Dar mergem înainte, cum să ne oprim la mijloc de drum?”, spune Mihai Triboi, perceptor fiscal în cadrul Primăriei Micleuşeni.
Bătrânii din Micleuşeni nu mai speră că vor avea curând gaz în case şi asta pentru că lucrările de instalare au fost stopate. Isidor Şegov nu mai crede că va ajunge ziua în care va fi tot satul conectat la reţea. Din pensia de 600 de lei a pus de o parte pentru “flacăra albastră” cum îi spune moşul. “Mai trăim şi cu răbdări prăjite, dacă am intrat în horă, trebuie să jucăm până la urmă”, spune acesta.