
Am stat ceva timp pe gânduri, pentru a reuși să dau prioritate unui top cinci din toate lucrurile frumoase pe care le-am văzut şi învăţat în societatea germană şi pe care le-aş aduce fără vreo ezitare acasă. Nu voi vorbi despre medicina excepțională, sau despre sistemul de învățământ, care deși e aproape gratis, e de cea mai înaltă calitate. Toate aceste lucruri sunt rezultatele funcționării unui mecanism bine ajustat, numit societate și/sau națiune. Voi relata aici preponderent cele mai banale calități omenești și sociale, care pot fi ușor implementate și ar face o diferență enormă.
1. Caracterul direct. Nemții sunt notorii pentru faptul că spun lucrurilor pe nume, chiar dacă uneori ele sunt neplăcute și dureroase. Această calitate simplifică enorm comunicarea și viața, și în esență ajută la evaluarea obiectivă a stării lucrurilor, pentru că, până la urmă, omul este un organism social și toată activitatea acestuia se face prin interacțiune cu alți oameni.
2. Spiritul civic este, probabil, una dintre cele mai importante calități. Majoritatea nemților nu vor avea o problemă să facă o observație sau să se revolte dacă o normă, o regulă sau, pur și simplu, bunul-simț sunt încălcate în societate. Pentru ei, spre deosebire de noi, confortul propriu și ordinea nu se reduc la pereții propriei locuințe. Mai mult ca atât, sunt gata mereu să vă ajute, dacă sunteți într-o situație incertă.
3. Reciclarea. E ceva ce ține de guvernare și implementarea unor politici eficiente, dar reciclarea ar fi cu siguranță unul din cele mai importante lucruri pe care le-aș aduce și implementa acasă. În acest an, Germania a devenit țara de top în lume după nivelul de reciclare a deșeurilor produse, 56% din acestea fiind reutilizate. Spre deosebire de R. Moldova, în care noi facem un mix de plastic, hârtie și produse biodegradabile, care apoi este transportat pe câmp și parțial ars, aici deșeurile se separă într-o mulțime de categorii, pentru a fi supuse diferitor procese de prelucrare și, eventual, reutilizate.
4. Arta șofatului. Da, anume arta. Nemții cu siguranță pot arăta întregii lumi un model de șofat exemplar, indiferent dacă conduc un Volkswagen vechi sau un S-Klasse de ultimă generație. Sunt sigur că anume datorită acestei arte de a conduce au fost posibile autobahnele fără limită de viteză, nemaiîntâlnite nicăieri în lume. Șofatul predat chiar în școlile auto se bazează pe filosofia conducerii defensive, în care fiecare șofer trebuie să lase de la sine pentru a evita orice pericol.
5. Rezervarea sau emotivitatea redusă. E opinia mea subiectivă. Cred că emoțiile sunt bune, atât timp cât pot fi ținute bine sub control. Adesea observ că anume emotivitatea, specifică nouă, moldovenilor, dar și altor popoare latine, e un factor care contribuie la luarea unor decizii pripite sau la realizarea unui plan de acțiune prost gândit, care în cele din urmă ne și creează dificultăți. Probabil, acesta este unul din motivele de bază din care popoarele „mai reci”, mai rezervate, au cel mai înalt nivel de viață. Până la urmă, viața în sine conține un șir de decizii luate zilnic rațional, emotivitatea fiind cea care interferează cu prima.