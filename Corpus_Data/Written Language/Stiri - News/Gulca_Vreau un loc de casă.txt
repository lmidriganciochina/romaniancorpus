TITLE: Vreau un loc de casă
AUTHOR: Lilia Gulca

Atribuirea şi înstrăinarea terenurilor familiilor nou formate a devenit o problemă pentru unele sate din raionul Călăraşi. Acest lucru transpare din apelurile cititorilor noştri la redacţie.
Analizând legislaţia în vigoare, am constatat următoarele momente. Atribuirea sectoarelor de teren pentru case, anexe gospodăreşti se face de către administraţia publică locală.
Atribuirea are loc fără plată. Este important de reţinut că familiilor nou-formate le sunt atribuite pentru construcţia locuinţei sectoare de teren din rezerva intravilanului: până la 0, 12 ha în localităţile rurale şi de la 0,04 pînă la 0,07 ha în oraşe. Dar atribuirea unor asemenea terenuri are loc numai până la epuizarea rezervei destinate acestui scop.
De aici rezultă că odată cu acordarea tuturor locurilor din rezerva intravilanului, celelalte familii nou – formate nu se vor mai bucura de acest beneficiu.
Dimensiunile concrete ale sectoarelor de teren se stabilesc de autorităţile administraţiei publice locale. Suprafaţa terenurilor şi condiţiile folosirii lor în scopurile menţionate se stabilesc conform normelor şi documentaţiei tehnice de proiectare. Pe terenurile atribuite se interzice începerea lucrărilor de construcţie până la permisiunea dată de către organele de arhitectură şi urbanistică.
Atribuirea repetată în proprietate privată a terenurilor cetăţenilor în scopul construcţiei locative se efectuează contra plată prin vânzare la licitaţie, organizată de autoritatea administraţiei publice locale.
Preţul iniţial de vânzare a terenului nu va fi mai mic decât preţul normativ al pământului calculat în baza tarifelor stabilite de legislaţia în vigoare. Potrivit legii, se admite atribuirea repetată, fără plată, a terenurilor, în acelaşi scop numai cetăţenilor a căror proprietate funciară a fost distrusă în urma calamităţilor naturale.
Pentru terenurile acordate cetăţenilor anterior, care în prezent sunt ocupate de case, anexe gospodăreşti şi grădini, precum şi pentru cele atribuite familiilor nou-formate, administraţia publică locală eliberează titluri de proprietate.
Terenurile destinate construcţiei locative fac parte din rezerva intravilanului, care, la rândul său, este parte componentă a fondului de rezervă. Toate terenurile neatribuite în proprietate, posesiune şi în folosinţă fac parte din fondul de rezervă.
Terenurile fondului de rezervă se află în subordinea autorităţilor administraţiei publice locale şi sînt destinate pentru a fi date în proprietate, posesiune şi folosinţă cetăţenilor, întreprinderilor, instituţiilor şi organizaţiilor în scopuri agricole, precum şi pentru alte nevoi ale statului şi societăţii.
Dar terenurile destinate dezvoltării sociale a localităţii, care sunt rezervate în scopul construirii locuinţelor de către familiile nou-formate şi care urmează a fi atribuite de către administraţia publică locală în acest scop, nu pot fi înstrăinate în alte scopuri decît în cazuri de interes deosebit şi numai cu consultarea cetăţenilor localităţii respective.
Stingerea dreptului de proprietate asupra terenului acordat în scopul indicat mai sus are loc numai în cazul renunţării benevole a deţinătorului de teren la sectorul de teren acordat, sau în cazul înstrăinării terenului de către proprietar.
O altă modalitate de stingere a dreptului asupra terenului acordat în scopul construcţiei locative este schimbarea destinaţiei terenului, dacă acest lucru nu a avut loc cu acordul autorităţii administraţiei publice locale.
Deci, pentru a primi un teren destinat construcţiei locative, o familie nou-formată se adresează cu o cerere administraţiei publice locale, care, în funcţie de planul de sistematizare existent, va repartiza lotul de pămînt. În caz contrar, autoritatea va informa în scris despre cauza refuzului acordării unui asemenea sector de teren. Refuzul poate fi contestat în instanţa judecătorească în baza contenciosului administrativ.