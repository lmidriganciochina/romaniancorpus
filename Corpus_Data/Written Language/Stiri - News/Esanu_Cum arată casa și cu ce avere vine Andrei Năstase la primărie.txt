TITLE: Cum arată casa și cu ce avere vine Andrei Năstase la primărie
AUTHOR: Anatolie Esanu

Andrei Năstase, noul primar ales al municipiului Chişinău, locuiește într-un imobil de lux din or. Codru, mun. Chișinău. Oficial, conform actelor cadastrale, imobilul aparţine mamei sale pensionare. Politicianul spune că a înscris casa pe numele mamei sale pentru a se proteja de „regimul” cu care luptă. Potrivit declarației de avere depusă recent la Comisia Electorală Centrală (CEC), Năstase declară că, în 2017, nu a obţinut niciun venit din activitatea profesională. În schimb, acesta a obţinut 35 de mii de euro din vânzarea unui automobil, iar soţia şi copiii săi, care locuiesc în Germania, au adunat, în 2017, alte 77 de mii de euro din salariu și indemnizații. 
Andrei Năstase s-a lansat, oficial, în politică pe 13 decembrie 2015 odată cu alegerea sa în funcţia de preşedinte al Partidului „Platforma Demnitate şi Adevăr” (PPDA), apărut în aceeaşi zi prin preluarea şi redenumirea Partidului Forţa Poporului. La noul partid au aderat majoritatea liderilor Platformei Civice „Demnitate şi Adevăr”, apărută cu un an mai devreme, în februarie 2015. Platforma Civică şi, mai târziu, partidul condus de Năstase a organizat mai multe proteste antiguvernamentale la Chişinău în perioada anilor 2015—2016.
În ajunul turului doi de scrutin, Ziarul de Gardă i-a provocat pe cei doi candidați la funcția de primar al mun. Chișinău, Andrei Năstase și Ion Ceban, să răspundă la 10 întrebări, majoritatea dintre ele abordând cele mai stringente probleme ale capitalei: gheretele, panourile publicitare, ambuteiajele, parcările, construcțiile ilegale, blocurile de locuit sau corupția. În cadrul acestor răspunsuri, Andrei Năstase a vorbit despre planurile și promisiunile sale pentru mun. Chișinău. Vedeți, mai jos, cum intenționează acesta să rezolve cele mai mari probleme ale capitalei.
— În mandatul fostului primar, la Primărie, au fost angajate persoane pe criterii politice sau personale. Veţi angaja la Primărie colegi de clasă, de partid, prieteni, rude?
Cu riscul de a mă repeta, voi spune că orice schimbări de management în cadrul administraţiei municipale vor avea loc în dependenţă de evaluarea activităţii fiecărei structuri a Primăriei. Vă asigur că nu vom recurge la „epurări administrative” pentru a politiza instituţia. Unele schimbări vor fi realizate strict în scopul eficientizării managementului Primăriei şi eliminării corupţiei, iar oamenii promovaţi vor fi selectaţi în temeiul criteriilor integrităţii, profesionalismului şi meritocraţiei.
Orice alte criterii îmi sunt străine. Chiar şi în contextul în care administraţia municipală este dominată de haos, iar un management exigent este necesar, nu voi admite utilizarea unor metode abuzive, nedrepte. Cei care au rezultate pozitive vor avea posibilitate să-şi continue activitatea, iar cei care nu vor face faţă responsabilităţilor şi care sunt implicaţi în scheme de corupţie vor pleca.
Suburbiile reprezintă Centura de aur a Chișinăului. Ele sunt și vor rămâne parte integrantă a municipiului. Atât sub aspect economic, cât și al urbanismului, al dezvoltării regionale, al dezvoltării sociale, e necesară și justificată menținerea acestora în componența municipiului Chișinău. Pe de altă parte, un aspect care a fost neglijat timp de mai mulți ani este responsabilitatea legală a primarului general de colaborarea cu primarii orașelor şi satelor (comunelor) din componenţa municipiului în vederea soluționării problemelor comune și funcționării serviciilor publice de interes municipal. Ne propunem să promovăm o politică de modernizare a sistemului de transport, apă, canalizare, energie electrică, utilități necesare oamenilor, pentru un trai decent, de calitate. Vom pune accent pe atragerea resurselor în scopul modernizării suburbiilor”.
-Gheretele, ce facem cu ele? Le demontăm, le înmulțim, le înlocuim? Dar cu panourile publicitare ce facem?
Abordarea noastră va fi una echilibrată. În contextul aprobării PUG-ului e necesar să ne asigurăm ca panourile publicitare să fie încadrate cu mediul urbanistic, iar cât privește gheretele, acestea trebuie să fie reproiectate în conformitate cu noua viziune arhitecturală a urbei. Nu vom recurge la metode radicale, arbitrare, pentru a soluționa aceste subiecte. În același timp, vom avea o abordare exigentă privind respectarea prevederilor legale la acest subiect.
-Una din cele mai mari probleme a Chișinăului sunt ambuteiajele. Cum propuneți, la modul real, să fie soluționată aceasta?
 Pentru problema ambuteiajului există soluții universale care au fost aplicate în toate orașele ce s-au ciocnit cu această situație. Noi vom avea o politică de promovare a creșterii atractivității transportului public, oferind condiții pentru creșterea utilizării transportului public. Vom prelua exemplele orașelor din afară care au reușit să convingă cetățenii să renunțe la autoturisme și să crească numărul celor care preferă transportul public. Printre abordările concrete se numără: amenajarea coridoarelor dedicate pentru transportul public, crearea sensurilor unice, utilizarea tehnologiilor informaționale în reglarea transportului și fluxului de pasageri, construirea de sensuri giratorii, construcția inelelor circulare, construcția centurii Chișinăului, fortificarea calității drumurilor, dezvoltarea infrastructurii rutiere (poduri, pasaje). O altă preocupare care are legătură directă cu problema traficului este construcția de parcări, atât în centrul orașului, cât și a parcărilor rezidențiale.
-În Chișinău nu există locuri de parcare suficiente, iar în unele zone, ele lipsesc cu desăvârșire. Fostul primar, Dorin Chirtoacă, a încercat să întreprindă ceva, doar că a făcut-o prin firme off-shore și s-a ales cu dosar penal. Cum propuneți dvs. soluționarea acestei probleme?
 Vom avea ca prioritate crearea sistemului de parcări publice care să devină accesibil și prietenos. Vom asigura identificarea, delimitarea și semnalizarea cuvenită a spațiilor pentru parcare cu protejarea spațiilor verzi, marcarea regulamentară a străzilor și perimetrelor destinate parcărilor publice, construcția suplimentară a spațiilor pentru parcare. O acțiune importantă va fi introducerea în unele zone ale orașului a unui sistem gradual de taxare pentru parcare, în special în centrul orașului. Vom introduce sistemul de taxare automată, cu plata online sau prin sms, ceea ce va optimiza încasările în bugetul municipal. Vom asigura construcția noilor spații de parcare publică, subterane și supra-etajate care vor fi dotate și cu stații de încărcare a autoturismelor electrice. În scopul fluidizării traficului, urmând exemplele altor țări, vom iniția construcția parcărilor amplasate la porțile de intrare în Chișinău, unde cei care fac naveta spre Chișinău să-și poată lăsa automobilele, având la dispoziție mijloace de transport public care au capacitatea de a asigura servicii la nivel înalt. În urma construcției rețelei de parcări, vom asigura elaborarea unei aplicații care va arăta locurile libere de parcare ceea ce va facilita accesul conducătorilor auto. În scopul administrării parcărilor publice, vom crea o întreprindere municipală specializată.
— Anual, zeci de construcţii, în special blocuri de locuit, apar în Chişinău, unele sunt în spaţii foarte mici, în zone de parc, pe foste stadioane sau terenuri pentru copii. Pe lângă asta, în majoritatea cazurilor, lipseşte un concept arhitectural, iar fiecare companie de construcţii are propria viziune şi propriul design, fapt ce distruge imaginea oraşului. Ce soluţii propuneţi pentru schimbarea situaţiei?
Acest fenomen a devenit unul insuportabil pentru chişinăuieni. Va trebui să identificăm soluţii concrete pentru a rezolva punctual toate problemele. La nivel de sistem, una din primele acţiuni va fi iniţierea audierilor publice cu privire la elaborarea şi aprobarea PUG, document adoptat încă în martie 2007, depăşit de timp şi de realităţi. Lipsa unui astfel de document actualizat e una din cauzele majore ale haosului ce favorizează apariţia contrucţiilor ilegale, distrugerea patrimoniului istoric etc. Din aceste considerente, vom accelera procesul intenţionat tărăgănat de unii decidenţi din Primărie în complicitate cu grupurile de interese din sfera imobiliară.
Pentru rezolvarea problemei construcţiilor ilegale, va fi iniţiat un proces de suspendare sau revocare din motive justificate a autorizaţiilor ilegale. Vom iniţia un proces de stopare a construcţiilor ilegale admise de administraţia municipală. Procesul va fi iniţiat doar în temeiul concluziilor unei comisii responsabile de examinarea problemei construcţiilor ilegale, creată prin decizia primarului general. Comisia va fi responsabilă de identificarea şi soluţionarea problemelor care apar la acest capitol. Împreună cu autorităţile responsabile, cu locuitorii, vom rezolva această problemă, identificând cele mai potrivite soluţii. Cât priveşte aspectul arhitectural al Chişinăului, vom implica experţi în arhitectură din străinătate, care vor susţine arhitectul-şef în promovarea unei politici de armonizare a aspectului arhitectural al Capitalei.
— Totodată, în Chişinău există multe clădiri vechi, foarte vechi, care nu ştim cum vor rezista în cazul unui eventual cutremur puternic. Ce veţi face pentru a evita un eventual dezastru, dacă ajungeţi primar?
Una din priorităţi va fi stoparea degradării clădirilor istorice, inclusiv prin neadmiterea constucţiilor care prejudiciază patrimoniul istoric arhitectural. În ceea ce priveşte aspectele legate de siguranţa clădirilor, este necesar ca pentru toate clădirile cu risc seismic să fie întreprinse măsuri de consolidare. Împreună cu instituţiile responsabile vom efectua aceste verificări şi consolidări pentru a evita un eventual dezastru.
— În ultimii ani, prin diverse scheme, municipiul Chişinău a fost deposedat de zeci de terenuri care valorează sute de milioane de lei. Pe unele terenuri, inclusiv scuaruri sau sectoare de parcuri, sunt aplicate sechestre, iar într-un dosar penal Primăria Chişinău este parte vătămată şi cere despăgubiri de sute de milioane. Ce strategie aveţi pentru recuperarea acelor terenuri, dar şi pentru evitarea unor situaţii similare pe viitor?
E important de amintit că, în conformitate cu prevederile art.15 din Legea cu privire la statutul municipiului Chişinău, primarul general răspunde de inventarierea şi administrarea bunurilor domeniilor public şi privat. Astfel, în vederea eliminării fenomenului legat de gestionarea păguboasă a patrimoniului, vom asigura inventarierea complexă şi detaliată a patrimoniului capitalei. Vom elimina erorile din evidenţa tuturor registrelor patrimoniului municipal existenţa cărora oferă spaţii pentru abuzuri şi fraudă. Vom analiza şi revizui, în caz de necesitate, contractele de locaţiune/arendă/comodat a patrimonilui municipal în vederea asigurării unor plăţi reale care vor contribui la majorarea veniturilor bugetare. Pentru a face ordine, vom lansa un program de delimitare, înregistrare şi evaluare a tuturor bunurilor imobiliare aflate în gestiunea municipiului. După venirea noastră la Primărie, înstrăinarea patrimoniului municipal, în special a terenurilor municipale în scopul construirii obiectelor comerciale, va avea loc preponderent la preţul de piaţă cu folosirea largă a sistemului de licitaţii. Un element important va fi instituirea, după exemplul mai multor oraşe moderne, a unui sistem de managment digital al teritoriului. În cel mai scurt timp după învestitură, vom prezenta un plan de acţiuni concret, aprobat oficial pentru rezolvarea acestei probleme.
— Veţi fi un primar pentru câteva luni, până la alegerile parlamentare, după care veţi alege să ajungeţi în Guvern sau Parlament, sau o să rămâneţi la Primărie până anul viitor, când veţi candida pentru un nou mandat?
Am declarat şi mai repet: voi rămâne la primărie şi după alegerile parlamentare, pentru că am făcut un angajament în faţa oamenilor şi vreau să cresc calitatea vieţii chişinăuienilor şi a locuitorilor din suburbii. Şi eu sunt un om de cuvânt.
— În final, despre politică. Vă rugăm să ne spuneţi cum veţi colabora cu administraţia publică centrală, dacă intenţionaţi să colaboraţi, ţinând cont că, cel puţin oficial, aveţi viziuni politice diferite. Dar cu partidul pe care-l reprezentaţi?
În ceea ce priveşte colaborarea cu administraţia publică centrală, voi încerca să am un dialog instituţional corect în favoarea intereselor locuitorilor municipiului şi suburbiilor. Asta voi încerca să fac din prima zi de mandat. Dacă însă guvernarea va încerca să boicoteze activitatea primarului, nu vom avea altă soluţie decât să facem uz de atribuţiile primarului, care sunt destul de mari, şi să facem apel la cetăţeni pentru a ne susţine în demersul nostru de a implementa programul electoral. Sperăm însă în discernământul guvernării şi în perspectivele unei conlucrări în beneficiul chişinăuienilor. În ceea ce priveşte relaţia cu partidul pe care îl reprezint, împreună cu partenerii noştri de la PAS, la alegerile locale din 2019, ne vom baza pe o majoritate solidă oferită de locuitorii municipiului pentru a reuşi realizarea plenară a întregului program electoral.