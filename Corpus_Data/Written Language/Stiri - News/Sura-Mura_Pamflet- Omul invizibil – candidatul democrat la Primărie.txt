TITLE: Pamflet: Omul invizibil – candidatul democrat la Primărie
AUTHOR: Marian Sura-Mura

Alegerile municipale sunt foarte aproape. Partidul principal dintre partidele mici cu dorinţe mari a decis să candideze la Primăria Chişinău. Consiliul de bărbaţi ai PDM a făcut o adunare, ca să decidă cine va fi candidatul ideal de democrat pentru primăria capitalei, căci încă sunt terenuri importante care trebuie acaparate, inclusiv restaurantul „Guguţă”, dar şi clădirea ultra-centrală a Primăriei nu e de neglijat. Sfatul bărbătesc a durat lung, iar soluţia de final a fost genială.
Mai întâi consiliul politic a venit cu nişte candidaturi concrete. Primul în lista de candidaţi a fost Marian Lupu. Un bărbat înalt, la costum, care e cuminte în faţa patronului PD, care nu iese din cuvânt, de ce nu? Se poate de scos din garaj autobuzul cela mare, din alegerile prezidenţiale din 2016, pe care scria cu litere cât omul: Marian Lupu. Cu acest autocar se poate merge prin suburbii, pe la preturi, pe la spitale, pe la… circ. Apoi, experţii PD au privit performanţa electorală a candidatului Lupu din alegerile prezidenţiale şi au făcut semn lui Plahotniuc să nu-l accepte, căci de la acel eşec s-au ofilit trandafirii din toată Moldova.
Următorul candidat a fost ex-deputatul Constantin Botnari, poreclit de mapamond Costea-Barsetka. Scenariul campaniei electorale arăta bine: Umblă Costea pe la pieţe, pe la gări, prin parcuri, cu o borsetă mare şi donează bani, informând oamenii să voteze cu trandafirii. Se poate de făcut şi un concert în PMAN, cu Kirkorov şi Kobzon, iar la saxofon pe scenă să cânte de data aceasta candidatul Costea Botnari. Aici a apărut o nedumerire: dacă Botnari va cânta pe scenă la saxofon, cine va ţine borseta cu bani? Dacă se fură borseta – s-a dus totul de râpă. Între timp, analiştii PD au lansat semnale de alertă: omul cu banii patronului nu e bine să umble teleleu cu borseta peste tot, căci în cel mai sărac stat din Europa e destul de periculos. Când şi-a dat seama ce se poate întâmpla cu banii, Plahotniuc a pus cruce pe candidatul Botnari.
Privirile au căzut pe Constantin Ţuţu. „Poate faci, Costea, o trenirofkă preelectorală? Mai ieşi în faţa poporului, mai lupţi pentru Primăria Chişinău?”, l-a întrebat provocator Plahotniuc pe deputatul Ţuţu. „De ce nu? Eu pot şi până la obed, şi după. Eu, Vladimir Gheorghevici, pot chiar să-i apredelesc repede pe oamenii din Chişinău. Punem nişte afişe cum le arăt pumnul la trenirofkă şi scriem „Cine nu votează, ia un pumn de-amiază”. Privirile celor prezenţi s-au încrucişat. Strategia e şi bună, oamenii de frică ar putea să voteze. Dar e şi rea, precis că se găseşte vreun Oleg Brega care va depune plângeri pe violenţă, va face proteste cu fluiere la MAI, şi aşa Jizdan abia de face faţă la plângerile oamenilor. Mai nou, oamenii în Moldova se plâng la poliţie că-s bătuţi de soartă, şi cum să le spui că soarta lor cea crudă şi nedreaptă se numeşte Plahotniuc? Aşa Ţuţu şi-a pierdut capacitatea de candidat la primăria Chişinău.
Poate Cornel Dudnic? E tânăr, sportiv, arată bine. Pentru el ar vota şi electoratul de fashion, şi găgăuzii, şi democraţii. Dar cine n-ar vota? Da, nu ar vota românii, intelectualii, cetăţenii reponsabili, femeile independente, bărbaţii cu creier. Mda, lista e cam numeroasă. „Eu le spun verde în ochi, cine nu votează pentru mine, înseamnă că-s cu unionistul Chirtoacă, şi îi împuşc personal cu mitraliera mea”, s-a pronunţat răspicat Dudnic în singura limbă rusă pe care o posedă. Plahotniuc s-a simţit bine. Îi plac oamenii hotărâţi, care ştiu a face curat în electorat. Totuşi, consilierii democraţi au găsit şi aici o problemă – dacă mitraliezi atâta amar de oameni, trebuie să îi îngropi? La moldoveni e tare scump cu înmormântările, îl ruinezi pe borsetka ireversibil. De ce să înmormântezi banii, dacă se poate de folosit de ei? Aşa, Cornel Dudnic a fost mitraliat din lista candidaţilor la primărie.
Au fost trecute prin purgatoriu şi candidaturile lui Sergiu Sârbu, Andrian Candu, ba chiar s-a discutat posibilitatea de a-l cumpăra pe Ivan Ceban de la socialişti, dar fiecare avea câte un cusur, care putea ruina acest proiect atât de important.
Plahotniuc i-a privit pe colegii de partid cu supărare. „Voi la ce veniţi la lucru? Să nu aveţi nicio soluţie? Pentru asta v-am salvat pe toţi de dosare penale?” Toţi ştiau ce e asta, supărarea şefului. Dosarele sunt peste tot, mai bine să nu se facă referinţă la ele. Au început a turna idei, care mai de care. Una a fost pe placul lui Vladimir Gheorghevici: candidatul invizibil! Omul-surpriză, nu se vede, nu se aude, nu i se ştie numele, dar este! Moldovenilor le plac obscurităţile, ceaţa, fumul fără foc, aburii de tot felul, neclarităţile, surprizele.
Aşa a şi rămas: PD are un candidat invizibil, iar după alegeri – va fi cumpărat cel care va fi ales. Probabil, va fi vorba despre pro-europeanul Ivan Ceban.