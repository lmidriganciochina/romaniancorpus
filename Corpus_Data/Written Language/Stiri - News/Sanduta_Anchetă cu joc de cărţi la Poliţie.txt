TITLE: Anchetă cu joc de cărţi la Poliţie
AUTHOR: Iurie Sanduta

Pe 18 noiembrie, inspectorul Vitalie Coica, de la Sectorul de Poliţie nr.1 al Comisariatului de Poliţie Buicani, juca cărţi la calculator, în timp ce audia două femei, bănuite de o infracţiune. În calitate de reporter mă aflam la sectorul de poliţie, intenţionând să solicit informaţii pe marginea unui caz investigat de Ziarul de Gardă. Acolo am asistat la un episod cel puţin ilar. Inspectorul desfăşura o aşa-zisă anchetă, pe marginea unui furt, produs la un spital. Două tinere, suspectate că ar fi jefuit o pacientă, se aflau în biroul inspectorului. Potrivit presupunerilor poliţistului, acestea, aflându-se într-o vizită la spital, au sustras de la un pacient suma de 170 lei. În biroul inspectorului, cele două suspecte scriau explicaţii sub dictarea poliţistului Vitalie Coica.
– Am spus să scrieţi că aţi luat banii.
– Ai dovezi? Nu scriem nimic.
– Am să vă demonstrez mai tărziu. Scrieţi ce vă spun eu. «Am luat 170 lei şi ne-am dus. Atunci am luat banii pentru că ne-au trebuit şi m-am gândit să-i dau înapoi».
– Ne-ai prins de mână? De ce să scrim ce vrei tu?
– Eu spun realitatea.
Tinerele venise la Sectorul de Poliţie cu un copil mic. În cele din urmă, poliţistul a luat copilul în braţe, continuându-şi partida de cărţi la calculator. I-am făcut o fotografie inspectorului care juca cărţi. El mi-a spus: «Vezi că nu ai voie să faci poze aici», continuându-şi partida.
Peste câteva minute, inspectorul Coica a fost sunat la mobil de colegii săi dintr-un cabinet vecin, unde se blocase uşa. Ei îi cereau ajutorul lui Vitalie. Acesta le-a promis: «Iau cuţitul şi vin la voi». De curând, colegii lui Vitalie din cabinetul cu uşa blocată au ieşit.
Spre final, inspectorul s-a înţeles cu tinerele că se vor mai vedea. În cabinetul inspectorului, sau undeva, în parc.
Solicitaţi de Ziarul de Gardă, ofiţerul Curdoglu, de serviciu în cadrul Comisariatului de Poliţie Buiucani, a spus că nu cunoaşte dacă e obligatoriu sau nu ca, atunci când se angajează la muncă, poliţiştii să poată juca în cărţi, la computer.
Şefii comisariatului s-au aflat, o bună jumătate de zi, “în şedinţe”.