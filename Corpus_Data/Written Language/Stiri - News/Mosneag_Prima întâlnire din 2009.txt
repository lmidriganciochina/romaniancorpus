TITLE: Prima întâlnire din 2009
AUTHOR: Victor Mosneag

ntr-o perioadă în care lumea era mai preocupată de lipsa căldurii şi a apei calde în apartamente, locuitorii capitalei nu s-au înghesuit pe străzile din Chişinău. Am întâlnit un oraş parcă mai trist şi mai nepopulat ca altă dată.
Totuşi, pentru a salva monotonia care a cuprins capitala de sărbători, poliţiştii au intrat în rol. Mai întâi, au înconjuat maşina cu ziarele ce urmau să fie împărţite cititorilor. Reporterii Ziarului de Gardă le-au oferit şi lor câte un ziar. Au citit câteva din rândurile care, probabil, îl aveau în prim-plan pe şeful lor, Gheorghe Papuc şi imediat au decis că ceva nu e în regulă cu această acţiune. S-au plimbat în jurul maşinii şi, după nişte consultări, au luat o decizie, insistând să vadă autorizarea care ne oferă dreptul de a împărţi ziare în stradă. După mai multe discuţii, poliţiştii au abandonat tema, plecând să-şi exercite meseria mai departe.
Am încercat să urmărim cu ce se ocupă, totuşi, apărătorii ordinii publice. Următoarea lor ţintă a fost Vera Tataru, o vânzătoare de bilete de la Loteria Moldovei. Poliţiştii i-au reproşat de ce vinde în stradă bilete, explicându-i că nu are dreptul să o facă. Acolo s-a iscat un scandal în toată legea, cu ţipete, din ambele părţi. Vera Tataru susţine că poliţiştii vor bani de la ea pentru a o lăsa să vândă, iar poliţiştii reclamă faptul că loteria este falsă şi că nimeni nu câştigă, dacă cumpără bilet. “Vor să mă alunge”, s-a plâns indignată femeia. Eu am autorizaţie, care îmi permite să vând bilete în stradă, iar ei îmi interzic. Cu alţi poliţişti găsesc limbă comună, doar cu ei – nu”, a încheiat Tataru.
Poliţişti au cedat şi de această dată, plecând mai departe. Constatam că au scăpat de vizita lor vânzătorii de miere, din apropierea Aleei Presei. Gheorge Scripnic, unul dintre ei, ne-a spus că nu are de ce să se teamă de poliţişti, pentru că, pe lângă faptul că aceştia “nu-s oameni răi”, el mai are şi autorizaţie, care îi permite să vândă mierea de albine în stradă. Acesta crede că “politica îi face pe oameni să fie răi”. Ştie şi soluţia care ar rezolva toate problemele R. Moldova. “Ar trebui să se unească toate partidele, indiferent de culoarea politică şi să facă în sfârşit ceva bun pentru cetăţeni. Aşa, ei se ceartă toată ziua şi uită de problemele importante ale oamenilor” . Gheorghe Scripnic ne-a vorbit şi despre interdicţia de a importa miere în străinătate pentru o anumită categorie de apicultori. “Ministerul Agriculturii doreşte să deţină monopolul asupra apiculturii. Ei vor să îmbutelieze mierea şi să plece doar ei peste hotare, ca să o vândă. Vor să pună mâina pe tot şi să ne lase cu buza umflată” susţine apicultorul. Acesta crede că singura soluţie pentru a rezolva această problemă este unirea tuturor prisăcarilor din ţară şi lupta acestora pentru apărarea celor ce li se cuvine”. Cetăţenii de la noi nu prea au părere proprie, astfel sunt uşor manipulaţi de cei care se consideră superiori.
“Deseori oficialii declară că mierea unui sau altui producător nu este bună pentru export. Concluziile lor, deseori, sunt trucate, pentru a induce în eroare oamenii de aici şi din străinătate”, ne-a mai spus apicultorul.
Andrei Tcaci, un alt interlocutor, speră ca în 2009 oamenii vor fi mai buni şi să uite măcar pentru puţin timp de orgoliile lor personale, pentru ca R. Moldova să depăşească cu bine criza care a lovit lumea. Are şi o zicală după care, spune Andrei, ar trebui să se conducă toţi pentru a fi mai bine în ţară “Vrei să fii stimat, stimează, vrei să primeşti, dăruieşte”.
Alţi oameni, cu care am discutat, s-au arătat mai puţin deschişi spre dialog. Unii presupuneau că ar fi vorba de campania electorală şi refuzau să primească Ziarul de Gardă. Reveneau, doar după ce răsfoiau publicaţia.
Pe parcursul discuţiilor am constatat că mai mulţi interlocutori s-au arătat sceptici şi neîncrezători că, în R. Moldova, s-ar putea schimba ceva în bine în viitorul apropiat. “Anul Taurului ar putea aduce probleme celor cinstiţi şi harnici”, crede Ana Domniţa.
Această acţiune a “Ziarului de Gardă” este a 35-a dintr-o serie de întâlniri, demarate în 2008. . Următoarea acţiune este programată pentru 15 ianuarie, tot pe Aleea Presei din Chişinău.