TITLE: Cutii pentru mame şi pentru copii
AUTHOR: Aneta Grosu

Se nasc tot mai puţini. În 2017, s-au născut cu 3343 mai puţini decât în 2016. De fapt, 2017 a fost anul în care s-au născut doar 34051 de copii – cel mai mic număr înregistrat vreodată în ultimii 20 de ani în R. Moldova. Dacă ţinem cont de faptul că, potrivit datelor oficiale, în R. Moldova sunt 60 de oraşe şi 1614 comune şi sate, adică 1674 de localităţi, atunci constatăm cu uşurinţă că, în 2017, abia de s-au născut în medie câte 20 de copii în fiecare localitate.
De ce femeile din Moldova nu mai vor să aducă pe lume copii? După atâta exod, mai are cine naşte copii în R. Moldova? Care anume condiţii determină tinerele familii să renunţe la bucuria maternităţii şi a paternităţii? În loc să caute răspunsuri şi soluţii la aceste probleme, Ministerul Sănătăţii, Muncii şi Protecţiei Sociale şi Familiei (MSMPSF) propune, la rang de lege, ca femeilor care se pregătesc să devină mame să li se ofere cutii cu produse igienice şi hăinuţe pentru cei mici. Vă mai amintiţi cutiile albe, cu desene în bleu, oferite de Fundaţia Edelweiss mamelor de noi-născuţi? Probabil, ca să fie într-un pas cu coordonatorul, MSMPSF a decis să preia experienţa acestuia şi să ofere cutii pentru mame şi pentru copii, fără să-şi adreseze prea multe întrebări despre utilitatea acestora, deşi ar fi trebuit. Una dintre chestiunile fireşti şi inevitabile, la prima vedere, ar fi cea despre capacitatea unei cutii de carton, încărcată cu nişte hăinuţe pentru copii, de a salva criza demografică de la noi, caracterizată prin tot mai mulţi morţi şi prin tot mai puţini nou-născuţi. Chiar crede MSMPSF că aceste cutii vor zădărnici adâncirea prăpastiei demografice de la noi? Se pare, însă, că aceste constatări nu mai contează într-un an electoral în care, la vedere, trebuie să apară cât mai multe imagini ce ar inocula în societate prosperitatea.
Cât de mult trebuie să desconsideri nişte tinere femei, care nu pot, au frică să decidă să devină mame în R. Moldova, încurajându-le, totuşi, să nască, promiţându-le câte o cutie cu lucruri necesare pentru îngrijirea pruncilor? Cât de mult trebuie să desconsideri o tânără familie, ca să-i propui o cutie cu hăinuţe şi cu produse pentru alimentaţia artificială, atunci când aceştia nu au un loc de muncă bine plătit, nu au o casă, iar indemnizaţia pentru naşterea primului copil e de vreo 3000 de lei, pe când cel mai simplu cărucior pentru prunci costă peste 4000 de lei?
Şi ce faci cu această cutie magică, oferită de stat, dacă, Doamne fereşte, ai un copil născut bolnav, care nu mai are nimic în această viaţă, decât un grad de invaliditate? De ce MSMPSF nu a decis să revină la alocaţiile acordate pentru îngrijirea copiilor invalizi, dar a preferat să promoveze ideea unor cutii oferite familiilor cu nou-născuţi? De altfel, de mai mulţi ani, deşi preţurile de întreţinere cresc constant, alocaţia pentru invalizii de gradul I e de 65 lei, pentru cei de gradul II – de 56 lei, iar pentru cei de gradul III – 33 lei. Invalizilor din copilărie de gradul I şi copiilor invalizi, în vârstă de până la 18 ani, cu severitatea I, li se acordă câte 179 lei. De ce să te gândeşti la aceste alocaţii ruşinoase, dacă o cutie de carton cu nişte hăinuţe, deseori inutile, poate fi mare şi se vede bine la televizor, pe când 179 de lei, acordaţi pentru un copil invalid de gradul I – sunt invizibili. De ce să te mai gândeşti la ei, dacă nu-ţi ajută la nimic, mai ales într-un an electoral?