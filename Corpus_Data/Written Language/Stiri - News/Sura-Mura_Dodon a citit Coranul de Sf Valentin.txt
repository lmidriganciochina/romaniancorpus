TITLE: Dodon a citit Coranul de Sf. Valentin
AUTHOR: Marian Sura-Mura 

Preşedintele Igor Dodon a sărbătorit Sfântul Valentin la Dubai, în Emiratele Arabe Unite. Cu inimi, ciocolată albă cu glazură roşie, halat imaculat, hammamuri, şampanie franceză cu aur, mult aur (african).
Faptul că preşedintele ortodox-socialist Dodon a ajuns la Dubai exact în preajma Zilei Mondiale a Îndrăgostiţilor nu este întâmplător. Igor Dodon a fost îndrăgit de comunităţile arabe încă din timpul campaniei electorale din 2016. Atunci, Dodon a decis să facă o glumă proastă cu sirienii. Au fost lansate mituri despre sirieni care vin cu milioanele în Moldova, că vor cu toţii să trăiască anume în metropola de mare succes – Sadova. Au urmat reportaje şi interviuri organizate la posturile de televiziune ale lui Vlad Plahotniuc, Oleg Cristal, Igor Dodon şi Corneliu Furculiţă, unde sirienii se dădeau amăgiţi că vor să trăiască în Moldova tot restul vieţii lor şi a neamului lor. Deşi acţiunile erau făcute în acuzarea concurentei Maia Sandu, imamii arabi, care nu cunosc moldoveneasca lui Igor Dodon, dar urăsc şi ei femeile din politică, au crezut că e vorba, pe bune, despre un act de mare prietenie ortodox-socialistă în raport cu lumea arabă. Astfel a început marea curtoazie.
Liderii celor două partide aflate la guvernare au preluat imediat ideea acestei prietenii dintre bogăţia capitalismului arab şi sărăcia socialist-democrată şi au decis să dezvolte relaţiile. Întâi, cei doi lideri politici şi-au mutat banii prin locuri bine-păzite din Dubai, apoi – au mers să verifice dacă banii au fost bine plasaţi, la loc ferit şi fertil. După ce banii au ajuns cu bine, prinţii în halate albe au început să zâmbească mai des preşedintelui cu halat alb şi i-au făcut declaraţii şi alte semne de curtoazie, printre care – şi invitaţia de a sărbători Ziua Îndrăgostiţilor la Dubai.
Invitaţia de Sfântul Valentin a fost făcută din timp, pregătirile fiind minuţioase: numărul în care Igor Dodon urma să se întâlnească cu prinţii era presărat cu petale de trandafiri de Şiraz, fără spini, cu flori de orhidee fără tulpini şi frunze de mentă fără rădăcini. În centrul camerei a fost instalat un havuz cu apă de mare în care plutesc homari gata prăjiţi, scoici gata marinate şi caviar gata sărat. În acelaşi havuz, oricine poate contempla şi gusta din căpăţâna de varză murată adusă tocmai de la Sadova, de acolo unde s-au cazat cei mai mulţi sirieni aduşi în ultima campanie electorală.
Camera a fost decorată cu draperii din halate albe-flauşate, cu stema Moldovei, având vulturul fără cruce în cioc, iar înaltul oaspete a fost încălţat în cipici de vară cu semilună.
Apartamentul prezidenţial i-a fost oferit lui Dodon pentru relaxare profundă, având în dotare o saună privată şi o cameră de meditaţii, unde oaspetele trebuia să citească Coranul şi să primească toate bucuriile islamului pentru perioada şederii în Dubai, inclusiv bucuria de a fuma narghilea, de a bea ceai, de a mânca rahat şi alte dulciuri din Asia, de a număra banii şi de a uita de săracii de acasă.
Când nu era ocupat cu baia, ceaiul şi rahatul, Dodon mergea la shopping, căci avea o listă mare de cumpărături pentru colegii din Parlament, din CMC şi din Partidul Socialist.
Lista de vizite în statele arabe este lungă, totul pe banii câştigați cinstit de liderul socialist. În prezent, lista vizitelor nu poate fi făcută publică, deoarece este discutată de Patriarhia de la Moscova şi în Parlamentul de la Chişinău.