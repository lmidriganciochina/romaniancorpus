

Peste 800 de tineri europeni s-au întâlnit cu secretarul de stat american Hillary Clinton vinerea trecută la sediul Parlamentului European (PE). Totodată, alte câteva sute de tineri din diverse ţări, precum Albania, Armenia, Italia, Franţa, Portugalia, au participat virtual la acest eveniment. Prin Internet, ei au vizionat în direct întâlnirea şi au expediat întrebări pentru Hillary Clinton.
La Chişinău, acţiunea a fost găzduită de Centrul de Resurse pentru Absolvenţi al Ambasadei SUA şi a fost invitat “un cerc restrâns de tineri”, a spus Sharon Ketchun, secretarul adjunct pentru cultură şi presă din cadrul Ambasadei SUA la Chişinău. Ea a mai adăugat că “este pentru prima oară când se organizează un astfel de eveniment, pentru a interacţiona cu tinerii, care vor deveni lideri şi care reprezintă viitorul”.
Evenimentul a început cu o întârziere de aproximativ o oră şi a fost deschis de către preşedintele PE, domnul Hans-Gert Pöttering, care a numit-o pe doamna secretar de stat un lider vizionar şi experimentat. În discursul său, Hillary Clinton a declarat că Europa este considerată de către mulţi drept o minune, pentru că se bucură de cei mai mulţi ani de pace după perioada romană.
În cadrul sesiunii de întrebări şi răspunsuri, doamna secretar a răspuns la întrebări ce ţin de criza financiară şi schimbarea climatică, lupta cu terorismul şi relaţia Rusia-SUA.
Unul dintre cele mai interesante momente a fost cel în care Hillary Clinton, impresionată de un tânăr îmbrăcat cu un maiou alb inscripţionat cu roşu “I love Hillary” (“o iubesc pe Hillary” – n.r.), i-a oferit posibilitatea să adreseze o întrebare. Băiatul ingenios era Maxim Anmeghichean din Moldova, un activist pentru drepturile homosexualilor. El a întrebat-o pe doamna secretar cum se va schimba, odată cu venirea noii administraţii, politica externă a SUA în domeniul drepturilor minorităţilor sexuale. Aceasta a răspuns că drepturile omului sunt şi întotdeauna vor fi unul dintre elementele de bază ale politicii externe a SUA, iar persecutarea şi discriminarea gaylor şi a lesbienelor se iau în serios. “Sper să trăim destul pentru a vedea sfârşitul acestor discriminări şi recunoaşterea drepturilor omului ca fiind inalienabile oricărei persoane, indiferent pe cine iubeşte aceasta”, a conchis Hillary Clinton.