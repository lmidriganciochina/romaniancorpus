TITLE: Fabrica de scos petele în campania electorală
AUTHOR: Marian Sura-Mura

În R. Moldova va fi deschisă o nouă fabrică, una mare, modernă în concordanţă cu standardele europene. Fabrica va fi deschisă de Guvernul (Partidul) Democrat, cu prilejul lansării campaniei electorale. Se va numi „Fabrica de Producere a Integrităţii Aleşilor Poporului” (FPIAP).
Potrivit noilor prevederi legale, în următoarea campanie electorală, candidaţii şi aleşii poporului vor trebui să prezinte dovezi de integritate, inclusiv un Certificat de Integritate, solicitat de Codul Electoral. Apropierea alegerilor a creat un val de solicitări la Piaţa Centrală, la piaţa de vechituri de lângă Gara Feroviară şi la piaţa care se mai cheamă Talciok, dar şi pe pieţele on-line, unde sunt tot mai multe apeluri „Cumpăr certificat de integritate”, „Cumpăr aparat de produs certificate de Integritate”, „Cumpăr 3 loturi de certificate de integritate”, „Vând, la preţ redus, certificate de integritate”. Mirosea a business murdar în toate pieţele, de aceea Vlad Plahotniuc a decis să salveze Moldova şi de această dată.
Zis şi făcut. În consecinţă, în Moldova va fi deschisă o fabrică, una care va produce nu doar certificate de integritate, dar va spăla, curăţa, cârpi, machia integritatea pătată a candidaţilor electorali din partea acestui partid. Or, partidul nu are nevoie de candidaţi curaţi, că e greu sau chiar imposibil să-i ţii la umbra trandafirilor, iar candidaţii pătaţi – vin singuri, doar că arată urât şi neconform standardelor europene, deci, trebuie curăţaţi.
FPIAP va avea mai multe hale, principala fiind Hala de Spălare a Imaginii. În acest compartiment, dotat cu multe duşuri, căzi, furtunuri, dotat cu săpun şi soluţii de curăţat, oamenii pătaţi vor fi introduşi, ţinuţi la înmuiat, la săpunit, la macerat, la puricat. Se vor utiliza soluţii şi tehnologii moderne, până vor fi scoase toate petele de corupţie, petele de sânge de la vânătoarea din Pădurea Domnească, petele de sos de stridii, răsturnat la beţie în zonele off-shore, petele de suc de marijuana, petele de praf de diamante, aduse prin contrabandă, petele de praf de puşcă din traficul de arme, amprentele de adulter, parfumul de penal, urmele de accidente rutiere din culpă, petele de violenţă în familie, petele de cleptomanie.
Apoi, se va merge la stomatolog, care va curăţa cavitatea bucală de venin, de înjurături şi blesteme. Va urma oftalmologul – care le va curăţa retina de filme porno, va urma chirurgul şi neurologul, care le vor mai îndrepta, pe cât e posibil, coloana vertebrală.
În cazurile în care unele pete nu vor putea fi scoase, vor fi mascate cu tatuaje de genul: „Iubesc poporul”, „Democraţii salvează”, „Creştem Moldova”.
Pentru exemplarele mai complicate va fi recomandată şi secţia de chirurgie craniană, unde se vor face trepanări ale craniilor pentru extragerea sectoarelor responsabile de interes pentru adevăr, activism civic, responsabilitate socială, combaterea corupţiei.
Când vor ieşi pe uşa fabricii, membrii PD vor avea toate petele mascate, vor mirosi a concentrat de trandafir şi vor ţine în mâini un document mare, înrămat, pe care scrie „Certificat de Integritate”, semnat de Vlad Plahotniuc.
Paralel cu halele de curăţare, spălare şi tatuare, FPIAP va avea şi o secţie de troli. În momentul în care un candidat va ieşi cu documentul de integritate în mâini, trolii îl vor lansa direct pe reţelele de socializare, la televiziuni şi la alte media controlate de stăpânul fabricii, aruncând praf în ochi cititorilor, ca să îi vadă pe candidaţii democraţi cât mai albi şi mai pufoşi.
Tot în această fabrică, la subsol, va exista o secţie de pătare a oponenţilor, care se va ocupa cu pătatul forţat al oricărui contracandidat sau oponent politic. Oricine nu va vrea să asculte sau să colaboreze cu PD, va primi o găleată de pete cleioase în frunte. Cu cât mai imaculat şi mai curat contracandidatul – cu atât mai vizibile petele, de aceea trolii din secţia de zoi îi vor urmări în primul rând pe cei imaculaţi. De zoi nu se va duce lipsă, materie primă este, e vorba de zoile scurse de la spălarea candidaţilor PD de crime, adulter, furturi, abuzuri şi violenţe.