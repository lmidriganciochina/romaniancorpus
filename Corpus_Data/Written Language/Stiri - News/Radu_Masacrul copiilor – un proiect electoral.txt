TITLE:EDITORIAL: Masacrul copiilor – un proiect electoral
AUTHOR:Alina Radu

Moartea celor câteva zeci sau sute de oameni (la moment nu se știe cifra exactă și există zeci de persoane declarate dispărute) într-un mall la Kemerovo, Federaţia Rusă, a fost organizată. Cu mult timp înainte. Iată cum a fost.
Amangheldî Tuleev este unul dintre nomenclaturiştii sovietici care a deţinut funcţii publice datorită devotamentului său faţă de partidul comunist. După destrămarea URSS, Tuleev s-a făcut remarcat ca un adept al putchiştilor care voiau să păstreze regimul în interese proprii. Aşa cum Rusia nu a scăpat de nomenclaturişti (ca şi alte fost state ex-sovietice), Tuleev îşi continuă cariera.
În 1990, devine preşedinte al executivului Kemerovo, iar în 1997, preşedintele Rusiei îl numeşte şef al regiunii, deşi era o funcţie electivă. La alegerile următoare, Tuleev, având susţinerea deschisă a preşedintelui rus, rămâne în funcţie. În 2001, la Kemerovo, au loc noi alegeri ale guvernatorului. Tuleev le-a câştigat, cu sprijinul Preşedinţiei ruse. Peste 4 ani, în 2005, nu s-a mai mers pe alegeri.Putin l-a numit direct guvernator al regiunii Kemerovo. În 2010, Dmitri Medvedev, interpusul lui Putin, l-a reconfirmat în funcţie. Atunci s-au şi pus pilonii tragediei de la Kemerovo. Tuleev a înţeles că nu contează oamenii din regiune, chiar dacă plătesc taxe. El a înţeles că Putin contează, şi îi va face pe plac lui Putin.
În aprilie 2015, expiraseră toate termenele de aflare a lui Tuleev în funcţie, dar cetăţenii nu au avut de ales – Preşedinţia rusă l-a numit iarăşi guvernator. În ultimele două decenii, Tuleev şi anturajul său au colcăit de corupţie, de scandaluri privind delapidări de bani publici, contracte netransparente, autorizări ilegale, dar Tuleev a tot rămas neclintit, fiind susţinut de însuşi Vladimir Putin.
Cu câteva luni înainte de masacrul copiilor de la Kemerovo, câţiva locţiitori ai lui Tuleev au fost arestaţi pentru corupţie. Mai multe voci cereau arestarea lui Tuleev, fără mâna căruia acele delapidări nu s-ar fi produs. Atunci Tuleev şi-a luat concediu, invocând şi probleme de sănătate. A suportat şi o intervenţie chirurgicală în Germania, nu în Rusia, acolo unde se tratează cetăţenii care plătesc taxe şi îi dau salarii.
Există voci care spun că Tuleev, cu o sănătate şi o reputaţie şubredă la cei 74 de ani, a fost lăsat în funcţie doar ca să organizeze bine alegerile prezidenţiale din martie 2018. Le-a şi organizat. În Kemerovo, Putin a luat o rată mai înaltă decât în alte regiuni. Nu se ştie câte voturi au fost de facto, dar voturi cumpărate au fost multe, pomenile electorale au curs gârlă. Potrivit kemerovo.ru, cei care au venit la alegeri au primit, în cadrul unei manifestări intitulate „Biletul norocos” – 17000 de bilete la distracţii, inclusiv la cinema, unităţi sportive, centre comerciale.
În următorul weekend, votanţii, deţinătorii celor 17000 de „bilete norocoase”, şi-au luat copiii şi s-au dus la distracţie. Apoi, o parte dintre ei au ars de vii sau s-au asfixiat. Numărul lor exact nu a fost făcut public.
Reprezentantul guvernării ruse la Kemerovo, Aman Tuleev, garantul securităţii cetăţenilor şi organizatorul distracţiei post-electorale, a ieşit imediat la tribună şi… şi-a cerut scuze de la Putin şi i-a mulţumit mult că el există. Pe părinţii şi rudele înnebunite de durere care au lansat proteste i-a certat pentru că fac gălăgie.
La câteva zile de la tragedie, Kemerovo a devenit unul dintre cele mai vestite oraşe din lume. Acesta tot era un plan al autorităţilor. În 2018, Kemerovo împlineşte 100 de ani. Conducerea oraşului şi a regiunii au făcut un plan grandios de a sărbători: „Scopul sărbătoririi celor 100 de ani de la crearea oraşului Kemerovo este formarea imaginii oraşului, ca a unui centru economic, educativ şi cultural dezvoltat al Rusiei, Siberiei, al regiunii”.
S-a reuşit. Acest oraş are acum o imagine cunoscută, ca o regiune unde oamenii sunt scoşi la vot cu invitaţii gratis la crematoriu. La 74 de ani, Aman Tuleev nu renunţă la putere, primeşte salarii din banii publici, purtând pe suflet băltoace de sânge, nori grei de fum toxic, scrum de copii şi cenuşă de părinţi.
Dar să-l lăsăm pe Tuleev pe seama cetăţenilor ruşi. Ceea ce trebuie să învăţăm noi, în Moldova, e să nu admitem ca să se programeze de azi şi să se pună în aplicare tragedii împotriva copiilor noştri.
Asemenea masacre se planifică în fiecare electorală, când sunt admise încălcări. Cu orice vot oferit pentru un pachet de orez sau pentru un concert – alegem un Tuleev mic, care va creşte mare şi nesimţit.