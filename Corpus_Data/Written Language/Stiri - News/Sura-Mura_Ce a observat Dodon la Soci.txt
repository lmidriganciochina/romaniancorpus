TITLE: Ce „a observat” Dodon la Soci?
AUTHOR: Marian Sura-Mura

Dodon n-a mai fost invitat la 9 mai 2018 la Moscova, nici la ceremonia de re-inaugurare a lui Vladimir Putin. Nu a fost anunțat oficial de ce nu a fost invitat, dar explicația a circulat prin culisele Kremlinului: Putin nu a observat lipsa lui Dodon.
Cert este că marele președinte de stătuleț micuț, Igor Dodon, și-a pus scopul să se facă observat și să apară cât de curând posibil în niște poze cu Vladimir Putin.
A citit cu atenție agenda acțiunilor țarului rus și a identificat un loc foarte bun: să meargă la Soci, la Consiliul Eurasiatic (o structură construită pe epava Uniunii Vamale care nu s-a mai constituit). Consiliul întrunește tocmai 5 lideri vechi de state ex-sovietice anti-europene: Rusia, Belarus, Kazahstan, Kîrgîzstan și Armenia. De notat că președinții acestor state se adună o dată pe an să discute starea „uniunii vamale”, dar în acest an președintele Armeniei nu a mai venit, deoarece vechiul prieten al acestei găști, Serj Sargsean, nu a mai fost reales președinte, iar tentativa acestuia de a deveni premier s-a soldat cu o revoluție. Astfel, printre cei 5 președinți vechi a apărut și un premier nou, cel al Armeniei.
Pentru Republica Moldova nu era un loc clar, deoarece Moldova, după Voronin, nu a pus niciodată problema să fie membră a Uniunii Vamale moarte din fașă. Dar Igor Dodon a observat că acest consiliu nu are un… observator. Așa că a luat imediat bani din buget, a cumpărat bilete de avion sie și suitei sale, și s-a dus la Soci să observe.
Puține lucruri erau de observat între cei 4 președinți ai celor 5 state. Igor Dodon a observat că Vladimir Putin s-a făcut mai mic după ultima inaugurare, dar nu i-a spus, i-a spus, dimpotrivă, că arată mai mare. Dodon a mai observat că Lukașenko, președintele Belarusului, seamănă tot mai mult cu un tractor, dar nu i-a spus asta, i-a spus că pomana sa recentă a fost tare bine folosită în calitate de material electoral. Cu președinții Kazahstanului și Kîrgîzstanului Dodon a observat că nu are ce vorbi, căci de ei se ocupă Plahotniuc, și Dodon a observat de mult că nu e bine să pășească peste ierarhii. Dodon s-a mai întâlnit cu noul premier al Armeniei, dar de frică să nu se molipsească de vreun virus al protestelor, președintele Moldovei n-a reușit să observe ceva concludent.
Pentru că a observat că Dodon e sârguincios în calitate de observator, Vladimir Putin a recomandat celor 3 președinți de state ex-sovietice ne-vamale să îl accepte pe Dodon în calitate de observator principal și singular. Cei 3 au acceptat, dar i-au sugerat să nu se „diorgăiaskă” prea mult prin Europa, că așa, cu șezutul în 2 luntri, ar putea să își strice vederea.
Dodon a mai observat că, dacă pune fotografii cu Putin pe Facebook și scrie texte în limba rusă, adună niște like-uri, așa că l-a rugat pe Ion Ceban să scrie o postare pe contul prezidențial de observator eurasiatic. Ceban a scris o postare lăudăroasă, dar a observat că Dodon alteori, când Zinaida Greceanîi candida la primărie, a organizat niște poze ale candidatei cu Putin, iar acum – Ceban a rămas fără poze cu Putin. Dodon i-a promis, totuși, lui Ceban că, dacă câștigă alegerile din 20 mai, la 24 mai îl va lua în călătorie la Sankt Petersburg, unde îi va organiza poze cu Putin și cu Petru I.