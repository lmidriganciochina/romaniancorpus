TITLE: “Să începem exterminarea cu câinele primarului”
AUTHOR: Iurie Sanduta

Exterminarea pisicilor şi cânilor vagabonţi , este doar un fragment din avizul emis de primăria Micleuşeni, r-l Străşeni, către locuitorii satului. Urma ca acţiunea de exterminare să aibă loc la 12 octombrie, curent, începând cu orele 700 până în jurul orei 1200. Însă primarul de Micleuşeni, Leonid Ciuş, a plecat duminică la Străşeni, pentru a sărbători ziua vinului, uitând de acţiune.
Oamenii din Micleuşeni au reacţionat prompt la avizul emis de primărie şi au ţinut cânii legaţi pe tot parcursul zilei de duminică. Unii dintre locuitorii satului spun că au adăpostit câinii în casă, doar ca să-i scape de gloanţele hingherilor. Alţii au spus că “mai întâi trebuie împuşcat cânele primarului, care iese în drum de câteva ori pe zi, apoi şi ai sătenilor”.
Exterminarea câinilor şi a pisicilor fusese anunţată printr-un Aviz “privind măsurile de combatere şi profilaxie a rabiei”, cu trimitere la o decizie adoptată de Consiliul comunal Micleuşeni la 05-06-2008, în conformitate cu Hotărârea de Guvern nr. 494 din 06-05-1988.
Potrivit hotărârii respective, primăriile municipiilor şi executivele raionale vor informa Guvernul R. Moldova despre  realizarea  prezentei hotărâri şi a Programului naţional de combatere şi profilaxie a rabiei, până la 1 martie 1999 şi până la 1 martie 2000.
Maria Gavriliţă spune că, din câte ţine ea minte, în sat nu a fost realizată vreodată o astfel de acţiune de exterminare a câinilor şi pisicilor. “Dacă ar fi fost, aş fi ştiut, pentru că în sat zvonurile circulă foarte repede”.
În legătură cu iniţiativa Primăriei, la Micleuşeni, oamenii s-au împărţit în două tabere: pro şi contra exterminării.
Gheorghe Ciocănari, un bătrân din Micleuşeni, spune că “toţi câinii trebuie împuşcaţi, pentru că au împlut satul cu purici”. El a aflat de la televizor că, atunci când vrei să creşti un câine, “trebuie să-l ţii legat de gard, dar să nu-l laşi liber”.
Nina, susţine că acţiunea preconizată pentru acea zi de duminică nu a avut loc, dar crede că “au fost alocate fonduri, la fel ca şi pentru şcoala construită recent. Peste un timp, primarul ar putea spune că au fost împuşcaţi toţi câinii, fiind folosite şi toate resursele destinate acestui scop”.
Vecini ai primarului ne-au spus că “mai întâi primarul trebuie să-şi împuşte câinele care iese din ogradă zilnic. Apoi ar putea pretinde să-l împuşte şi pe al meu”.
Nicolae Galben, din Micleuşeni, spune că “toţi câinii trebuie protejaţi, nu vânaţi”. El trăieşte la marginea satului şi îşi aminteşte cum, de multe ori, câinii au fost cei care au alungat vulpile, ieşite la vânat găini. Despre rabie, din câte ştie, “este o boală transmisibilă”, dar, în sat, nu a auzit de rabie.
La Micleuşeni lipsesc cu desăvârşire coşurile de gunoi. Nu am găsit unul, cel puţin la Primărie. De aici şi reacţiile unor locuitori: “mai bine ar amplasa coşuri de gunoi, ca să nu fie împrăştiat pe drumuri, decât ar ucide animalele”.
Alina Tamaş, asistentă medicală la clinica din satul Micleuşeni, spune că, în ultimii doi ani, în Micleuşeni nu au fost înregistrate cazuri de rabie.
Primarul de Micleuşeni, cel care a iniţiat acţiunea de exterminare a câinilor, nu a fost de găsit pentru a comenta situaţia. Secretara Primăriei, Stapanida Onica, ne-a spus că exterminarea câinilor va avea loc duminică, 19 octombrie. Ea a precizat că poliţia a cumpărat numărul necesar de cartuşe.