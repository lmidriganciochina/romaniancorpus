TITLE: Taxele, povara vânzătorilor din pieţe
AUTHOR: Ziarul de garda

Locuitorii oraşului Sângerei consideră că au o problemă în comunicarea cu autorităţile locale. “Noi vrem ca serviciile publice să fie în interesul oamenilor şi a supravieţuirii noastre economice, dar de fapt se pare că acestea sunt împortiva noastră,” au declarat un grup de sângereneni care s-au referit în special la problema taxelor în piaţa centrală din orăşel.
Oamenii spun că au de achitat mai multe taxe, care s-au majorat în ultimul timp, dar după colectarea acestor bani condiţiile de muncă în piaţă nu devin în nici un fel mai uşoare. “Plătim 15 lei zilnic pentru fiecare loc de vânzare, deşi anterior acest preţ era de 5 lei, apoi ni s-au cerut câte 30 lei lunar pentru paznici, apoi trebuie să plătim autorizarea de comerţ care ajunge la 450 lei lunar,” ne-au spus mai mulţi comercianţi în unison, adăugând că de la toţi cei peste 100 de vânzători se adună o sumă de cel puţin 500000 lei lunar. Unul dintre ei, Semion Oprea, ne-a declarat că piaţa nu le oferă decât terenul, deoarece gheretele construite acolo au fost făcute de fiecare comerciant în parte, pe banii lui proprii, şi la insistenţa autorităţilor. “Noi nu ştim unde se duc aceşti bani, ce se face cu ei, dar constrângerile la care sunt supuşi vânzătorii din piaţă sunt tot mai dure,” ne-a declarat Ion Robu. Şi mai grav, declară mulţi dintre ei, e faptul că vânzătorii nu îşi pot face publică problema. În caz contrar riscă să se confrunte cu autorităţile publice locale.
«E prea complicat azi să iniţiezi o afacere proprie”, ne declară Lucia P. “Nu vreau să plec peste hotare pentru a mă întreţine, iar aici, în piaţa din Sângerei, nu este chiar atât de simplu să iţi câştigi de o bucată de pâine”, continuă femeia. “Despre situaţia din Sângerei sunt prea multe de povestit”, confirmă Maria T. “Dar împreună cu comercianţii din piaţă neam înţeles să tăcem. De altfel urmează să avem probleme mari.”Adevărul este că majoritatea dintre ei s-au adresat deja cu plângeri către autorităţile publice, dar nu au primit un răspuns plauzibil. Stăpânul adevărat al pieţei din Sângerei este Primăria, şi noile preţuri şi taxe sunt aprobate de către Consiliul local Sângerei. “De aici vine buba. Majoritatea politică din consiliu este o făcătură imposibilă, şi constă din comunişti şi PPCD-işti. Acum cele două extreme politice nu mai votează conform programului sau doctrinelor politice, ci în interes reciproc. Dar oamenii cred că de vină ar fi întregul Consiliu,” ne-a spus consilierul Ion Roşca.
Maria Condurache, vice-primara orăşelului Sângerei, ne-a confirmat parţial cele spuse de oameni mai sus. Ea a spus că taxele s-au mărit, dar prin acceptul consiliului, şi atunci nimic nu pare să fie ilegal. Cât despre condiţiile de muncă din piaţă, ea argumentează că acestea s-au îmbunătăţit continuu. „Este adevărat că le-am cerut oamenilor să facă acele chioşcuri-containere, din banii lor, dar pe urmă ei singuri ne-au mulţumit, căci au unde se ascunde de ploi şi ninsori. Cât despre îmbunătăţirea condiţiilor, în piaţă a fost construit un veceu foarte bun, de vreo 36 000 lei. În curând se va proceda la construcţia unui edificiu pentru paznici, cu 2 etaje,” a declarat pentru Ziarul de Gardă Maria Condurache, referindu-se la faptul că oamenii sunt mulţumiţi de toate, doar că există o grupuşoară, care mereu caută nod în papură. „Ne-am mai adresa la Primărie, dar la ce bun, căci tot nu ne aud. Mai bine căutăm să plecăm şi noi peste hotare, doar că ne pare rău de copii,” a conchis unul dintre lucrătorii pieţei din localitate.