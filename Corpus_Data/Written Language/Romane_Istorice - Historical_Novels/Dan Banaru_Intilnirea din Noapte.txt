ntr-o zi de iunie, pe la șapte dimineața, moș Dragoș, un bătrân de șaptezeci de ani, a ieșit pe prispa casei sale să-și soarbă cafeaua pe care a venerat-o în ultimele decenii ale vieții sale. Nu că nu ar fi avut de lucru la acea oră matinală, dar ținea cu strășnicie la acest obicei, ca la ora șapte să-şi bea cafeaua, deși nu prea se întâlnea o astfel de practică prin părțile locului. Unii săteni erau chiar ironici când vorbeau despre băutul cafelei. Ei spuneau că acest obicei este al leneșilor de la oraș şi nu al truditorilor de la țară.
 Soarele era deja sus şi își răspândea căldura în voie. Pe ulicioara din fața casei lui țăranii şi țărăncile treceau cu sapa pe umeri în drumul lor spre ogor. Buruienile amenințau să distrugă porumbul şi oamenii erau nevoiți să se înroleze în armata salvatoare a păpușoiului.  Câteva găini ciuguleau prin iarba din curte. De prin vecini se auzeau mugetele vacilor şi behăitul oilor.  Câinele, legat cu un lanț de gât, se juca alene lângă cușca sa. 
Bătrânul Dragoş era îmbrăcat într-o cămașă verde scoasă din pantalonii săi negri, ceea ce-i dădea o înfățișare a omului neîngrijit. În picioare avea niște pantofi cafenii destul de obosiți, dar de care nu voia să se despartă nici în ruptul capului. Vreme de zece ani aceștia l-au purtat pe multe coclauri și prin multe târguri. Tot cu ei în picioare, se ducea la mormântul soției sale unde vărsa câteva lacrimi. Așa că îi păstra ca un trofeu al căsniciei sale apuse de câțiva ani, întrucât soția sa i-a dăruit la cea de-a șaizecea aniversare.	
	Cum ședea pe prispă și savura preferata lui băutură, mintea lui s-a transformat într-o covată în care a început să-și frămâ


Dragoș s-a născut într-un sat pe undeva prin sudul țării, pe malul Prutului. Copilăria a petrecut-o tot în această așezare. Era cel mai mare copil al familiei sale. Tatăl său, plecat pe front, în cel de-al doilea război mondial, nu s-a mai întors. Doar o scrisoare tristă l-a anunțat pe el și pe mama lui, dar și pe ceilalți doi copiii ai familiei, că războiul i-a curmat viața și camarazii săi i-au îngropat rămășițele sale onorându-l oarecum pentru că și-a dat viața pentru patrie, printr-un foc de arma tras in sus. Astfel mama lui a devenit văduvă, iar el, băiatul mai mare, bărbat în casă și tată pentru cei doi frați mai mici.
	Era pe vremea când în Basarabia a venit o noua orânduire. Aceasta a adus cu ea o nouă ideologie, o nouă limbă, o nouă cultură și chiar o nouă identitate. În satul lui, oamenii au rămas fără cai și fără ogoare, fiind impuși să intre în colhoz, un soi de coperative agricole, și să trudească pentru binele norodului sovietic. În anii aceea nu picurase nici un strop de ploaie așa că pământul crăpase de uscăciune, iar soarele devenise unul dintre cei mai redutabili dușmani ai trăitorilor de pe aceste meleaguri. Deși era secetă, oamenii aveau adunate prin hambare grămezi de grâu și de orz pentru zile negre și secetoase ca acestea. Însă, soldații noii stăpâniri aveau ordin să cotrobăiască prin poduri și prin pivnițe și să ia cu ei tot ce vor găsi pentru ca să le ducă nu știu unde. Unii vecini de ai săi, strângeau rădăcini de copaci apoi le măcinau și din făina dobândită coceau turte și le îndesau în gură mai mult să nu moară de foame decât să se simtă sătui.  
Alți săteni mureau pe capete. Nu de puține ori, Dragoș a văzut cum unii oameni mergeau pe uliță și l-a un moment dat cădeau fără suflare. Rudele acestuia cu anevoie săpau o groapă ca să-și așeze răposatul, după care se duceau să-l aducă la cimitir. Când se întorceau, groapa era deja ocupată și erau nevoiți să sape, mai bine zis să scobească, fiind și ei  leșinați de foame, o altă adâncitură în pământul nesătul care a înghițit atâta amar de lume în perioada aceea.
Odată chiar a auzit o întâmplare petrecută la el în sat, care l-a înfiorat. Peste deal locuia, împreună cu fetița ei, o femeie care era privită ca vrăjitoarea satului. Bărbatul ei murise la război, și ea a rămas cu această odraslă.  Dragoș, fiind de aceeași vârstă, deși locuia în alt capăt de sat, se întâlnea uneori să se joace cu ea. Copiii sunt copii, și ei se joacă chiar și prin tranșee, şi printre bombele rămase de la război. De la o vreme fetița vrăjitoarei nu a mai venit să se joace. Unii spuneau că ar fi văzut-o, prin fereastra casei pe mama ei că rodea niște ciolane cu carne, fapt care i-au făcut să spună că aceasta și-a mâncat fiica deși nimeni nu a putut să dovedească această faptă abominabilă. Cert însă era, că fetița nu a mai fost văzută niciodată.
Familia lui Dragoș a scăpat de foame, prin ceea ce el numea sfatul din noapte. Într-o noapte, a visat un țăran, îmbrăcat într-o cămașă albastră şi ițari  negri, încălțat cu opinci maronii, care i-a spus să arunce în pleavă, boabele de grâu rămase din anii trecuți. Când s-a trezit, dimineața, nu a stat mult pe gânduri, s-a urcat în podul casei și a amestecat grămăjoara de grâu dosită într-un ungher, cu pleava pe care altădată o dădeau animalelor. Când trimișii regimului au venit să caute grâu sau orice altceva ce s-ar fi putut mânca, nu au găsit nimic, făcând cale întoarsă. După ce aceștia plecau, Dragoș se ducea în pod, pe furiș, scotocea prin pleavă boabele de grâu pe care le măcina și i le dădea mamei să coacă turte. Așa a izbutit familia lui să fugă din calea morții în anii aceia tulburi când doamna cu coasă lucra peste program. Această vedenie, l-a urmărit de-a lungul anilor. Mereu s-a întrebat: oare cine era țăranul cu opinci pe care l-a văzut în vis și care i-a salvat familia de la moarte? De ce i s-a arătat tocmai lui? Oare de către cine a fost trimis bătrânul țăran?
Pe lângă foametea care i-a băgat în sperieți pe trăitorii din Basarabia, o altă nenorocire, care l-a marcat pe Dragoș pe când era un băiețandru, s-a abătut peste satele și orașele zbuciumatului pământ moldav. Punând ochiul pe averile unora mai înstăriți ce și-au agonisit pământuri sau case prin sudoarea frunții, autoritățile locale, la comanda celor de mai sus, i-au numit chiaburi și culaci și i-au deportat în geroasa Siberie, iar proprietățile lor au fost confiscate. Acești deposedați de bunuri au fost numiți dușmani de clasă și prin urmare trebuiau să fie stârpiți sau în cel mai bun caz puși să muncească pentru binele poporului. Așa că au fost ridicați cu noaptea în cap, bărbații fiind despărțiți de femei și copii, au fost urcați în vagoane pentru vite și trimiși să străbată mii de kilometri până în taigaua rusească sau în Asia Centrală unde aveau să-și ispășească vina de a fi harnici. 
Pe drum mulți dintre ei s-au pierdut deoarece au fost lăsați să moară de foame sau de sete. Uneori se întâmpla ca să-i lase să flămânzească bine, apoi le dădeau coșuri cu pește uscat și sărat. Pasagerii sinistrului voiaj, se repezeau și înfulecau aproape pe ne răsuflate peștele sărat. Peste câteva ore li se făcea sete, însă nimeni nu le dădea apă. Când ajungeau prin vreo gară și se întâmpla ca trenul să staționeze, oamenii din vagoane scoteau prin gemulețe cârpe zmulse din hainele ce le aveau pe ei, ca vreun trecător mai milos să le moaie în apă și astfel să-și umezească câtuși de puțin gura. Cei care scăpau din călătoria infernală și ajungeau la destinație, erau băgați în lagăre de muncă forțată asemănătoare cu cele pe care le folosea Hitler pentru exterminarea evreilor, dar și pentru exploatarea celor pe care îi luaseră prizonieri în țările ocupate. Aici erau obligați să muncească și să își ispășească vina de a fi oameni gospodari care au muncit și au agonisit în mod cinstit. Unii dintre acești năpăstuiți nici nu s-au mai întors atunci când autoritățile au permis repatrierea lor. Numai aveau la ce veni, de vreme ce toate bunurile le-au fost confiscate.
Satul lui Dragoș era unul dintre cele mai frumoase sate de pe meleagurile basarabene. Era așezat pe două dealuri despărțite de un râuleț. Bojdeuca în care a copilărit se afla pe coama unuia dintre dealuri, chiar la marginea satului. Din ograda casei sale putea să vadă toată așezarea ca în palmă. Nu de puține ori, Dragoș sta și privea casele pitite sub acoperișurile care semănau cu niște căciuli trase pe cap și care parcă erau semănate la întâmplare printre copacii care străjuiau satul și care erau mai bătrâni decât cei mai bătrâni oameni din sat.  Scruta cu privirea fiecare casă, fiecare ogradă, fiecare copil care se juca prin curte, fiecare bătrână care se hodinea pe prispa casei, fiecare gospodar care trebăluia prin curte. Toți aceștia erau foarte preocupați de ceea ce făceau, încât i se păreau niște străini. Și atunci îl cuprindea un sentiment de singurătate. Se simțea dureros de singur fără tatăl său pe care războiul l-a băgat în țărâna rece. 
Copacii care au fost martorii tuturor tragediilor și sărbătorilor din sat, i se părea că îi înțeleg tristețea și uneori se urca pe crengile acestora și își imagina că este un soldat care este într-un turn de unde se poate zări de departe dușmanul. Atunci când adulmeca vre-un oarecare dușman imaginar cobora iute, punea mâna pe o pușcă de jucărie destul de veche, confecționată din lemn cu o țeavă de metal, dăruită de  tatăl său înainte de a fi luat la război, și se îndrepta spre tranșeele săpate de ostașii care luptaseră în preajma satului său. Ascuns în spatele tranșeelor lupta singur cu regimente întregi de dușmani închipuiți. După ce îi biruia, se simțea un adevărat erou care a salvat un sat întreg, ba chiar o întreagă regiune.  
Acasă,  era privit de către frații săi ca un adevărat tată, iar mama îl considera un stâlp al familiei. El trebuia să îngrijească de ceea ce era prin curte, să taie lemne pentru iarnă, să aducă apă de la fântână, iar după ce a trecut vremea foametei avea datoria să cosească fânul şi să hrănească văcuţa pe care o cumpărase pentru ca frăţiorii şi mămica lui să aibă de-ale gurii. Tot pe-atunci, a început să se vadă şi prin alte ogrăzi câte o vită sau o căpriță aşa că se ducea l-a cosit împreună cu alți copii mai mari de prin vecini. Totodată, lui îi revenea munca petecului de pământ de pe lângă casă. Atât le-a mai rămas pentru că ogorul moștenit de la bunici, aflat la marginea satului, era acum în proprietatea statului. 
Când a împlinit șapte ani, mamă sa l-a trimis la școala de șapte clase din centrul satului. Aceasta era o căsuță veche cu câteva camere care serveau pe post de clase. Fostul învățător, fiind un patriot al neamului a fost forțat de împrejurări să treacă Prutul și să se stabilească în București, unde mai târziu a devenit un cunoscut profesor de limba română.
 În școala din sat a venit un nou învățător care reușise deja să absolve un soi de școală pedagogică de factură comunistă. De cum a intrat ca învăţător, a şi atârnat pe un perete chiar la intrarea în şcoală un panou pe care era scris cu litere de-o şchioapă: Colţul ateistului, iar dedesubtul titlului se putea citi maxima lui Marx Religia este opiu pentru popor. Pe această planșă, se afișau noile teorii care încercau să demoleze ceea ce se considera a fi superstițiile trecutului.
Noul dascăl, Andrei Gheorghevici, a fost primul care l-a călăuzit pe potecile cunoștinței; l-a învățat să citească, să scrie și să socotească. De asemenea, i-a spus despre viața de prin alte părţi ale lumii, precum că în ţările capitaliste toată averea este deținută doar de câțiva bogătași care îi exploatează pe cei mai săraci, iar în ţările socialiste se instaura pacea şi bunăstarea pentru toţi.
Nu de puţine ori, Dragoș a fost şocat de disprețul cu care dascălul său îi trata pe câțiva colegi de-ai săi care făceau parte dintr-o „sectă” care apăruseră în sat de vreo douăzeci de ani şi care câștigaseră ceva adepți. Învăţătorul, fiind ateu înfocat, era gata să calce în picioare pe oricine s-ar fi împotrivit acestei ideologii. Era convins că omul a provenit din maimuţă, în urma unui îndelungat proces de evoluţie. Ca animal evoluat, omul trebuia să aibă o ţinută morală impecabilă, altfel ar fi ajuns înapoi în junglă. Din această cauză disciplina și moralitatea făceau parte din crezul său de aur.
Uneori se ducea în orașul din apropiere. Aici privea cu admirație la ofițerii cu caschetă și cu uniformă de culoare verde închis care vorbeau o limbă pe care nu o putea înțelege. Era însă sigur, că acești oameni sunt eliberatorii poporului, iar limba lor este una sfântă.  Privindu-i, îl copleșea un soi de reverență mistică față de acești binefăcători. Îi venea să le sărute picioarele, ca și cum aceștia ar fi alergat tocmai din stepele rusești să-l salveze de dușmani și să-i facă viața fericită. Ar fi vrut în acele momente sublime, să le spună cât de mult îi iubea, dar încă limba lor îi era necunoscută. Și-a pus în gând dorința ca foarte repede să fie în stare să descifreze tainele ei, nu pentru că era limba lui Pușkin, a lui Tolstoi sau Dostoevski de care deja auzise, ci pentru că era limba dezrobitorilor săi.







Nu de puţine ori, Dragoş a auzit la şcoală, şi despre faptul că strămoşul omului este maimuţa, că dincolo de stele nu există nimeni, că totul a apărut din întâmplare şi că existenţa umană va înceta la cimitir. Acum suntem într-o societate nouă, liberă de superstiţii şi că trebuie să ne debarasăm de aceste credinţe băbeşti care au îngenuncheat omenirea atâta vreme.
La început aceste idei l-au tulburat. Mama sa, analfabetă, în fiecare seară rostea o rugăciune şi aprindea o candelă la icoana din ungherul odăii numite casa mare, iar duminică mergea la biserica din satul vecin care printr-o întâmplare necunoscută a scăpat de furia buldozerelor comuniste. Ea îi spunea despre Dumnezeu care a creat omul, despre Iisus Hristos care a murit pe cruce pentru păcatele omenirii dar a treia zi a înviat. I-a mai spus că atunci când omul moare va merge în faţa lui Dumnezeu pentru a da socoteală pentru faptele săvârșite pe pământ.
Odată pe când stătea în clasă împreună cu ceilalţi elevi, dascălul uitându-se pe geam, la plopii de la marginea drumului sub care o bătrânică s-a ascuns de furia soarelui, le-a pus o întrebare:
- De unde au apărut acești copaci sub care s-a adăpostit de razele nemiloase ale soarelui, mătușa Maria?
- Plopii aceia au fost plantați de către bunicul meu, a răspuns încrezător Dragoş.
- Bine ai răspuns. Dar cum a apărut bunicul tău? a continuat oarecum rușinat Andrei Gheorghevici pentru întrebarea nepotrivită pusă unui copil.
- Străbunica mea l-a adus pe lume, a venit imediat răspunsul.
-  Foarte bine, dar străbunica ta de unde vine?
- A născut-o mama ei.
Pornind de la această discuție, învăţătorul le-a ținut o adevărată lecție de evoluționism. Primul om de pe planetă a apărut cu milioane de ani în urmă. El a provenit din maimuţă, care l-a rândul ei, a provenit dintr-un alt animal mai subdezvoltat, care şi el se trage din cineva mai inferior şi tot aşa până la un anume punct. Universul a luat fiinţă printr-o explozie care a produs viaţa, iar fărâma aceasta de viaţă s-a rostogolit prin timp şi în cele din urmă a apărut această fiinţă cu două picioare care gândește şi vorbește, numită om.
Încântat de cele spuse, dascălul şi-a încheiat discursul spunând:
- Așadar, Dumnezeu nu există, totul are o explicație științifică. Savanții au dovedit că totul a apărut la întâmplare. Dumnezeu nu este decât o invenție a bisericii pentru a putea controla şi manipula oamenii întunecați la minte. Dar acum, mulțumită noilor descoperiri științifice, oamenii se luminează pe zi ce trece. În câțiva ani, în societate modernă nu vor mai fi credincioși, ci doar oameni luminați care vor putea să construiască o nouă lume.
În mintea lui de copil s-a încins o luptă încrâncenată. I se părea că măicuța lui care i-a dat viaţă şi care de multe ori îl mângâia pe cap, dar care era nu știa carte, s-a luat la bătaie cu profesorul, venit în satul său pentru a lumina mințile întunecate ale copiilor şi chiar ale celor mari.
Într-o zi, s-a dus cu vaca la păscut. Lui Dragoş îi plăceau mult aceste zile când trebuia să-şi ducă vaca să pască pe malul iazului sau prin vâlcele. De regulă, ei dădeau vita la cireadă, dar câteodată era nevoit să meargă el, deoarece văcarii erau bolnavi sau erau ocupați cu alte treburi. Aceste zile erau un fel de eliberare de la şcoală sau de la muncile ogorului. Toată ziua se tolănea printre buruienile mari, culegea fructe de pădure când ajungea prin preajma lor și bea apă de la izvor cu căușul mâinii. La amiază își dezvelea mămăliguța cu ceapă şi cu brânză pe care mamă-sa o învelea în hârtie de ziar şi le înfuleca cu o plăcere nebună. Mergând în urma vacii, a ajuns la marginea cimitirului din satul vecin unde a văzut o mulțime de cruci, care erau așezate haotic, de parcă cineva le-ar fi semănat la întâmplare. Această privelişte i-a dat fiori. Simțea cum i se ridică părul în vârful capului. 
Toate crucile erau inscripționate, însă timpul le-a șters pe unele, iar altele încă puteau fi citite. A încercat să citească câteva inscripții pe care le putea vedea de la marginea țintirimului. I-a atras atenția un anumit text ciudat: „Călătorule, aici nu e sfârșitul, ci doar începutul.” Deasupra acestui straniu mesaj era zgâriat un nume şi doua date; cea a nașterii şi cea a decesului. 
A stat acolo o vreme la gardul de tufișuri care împrejmuia acel loc al tăcerii desăvârșite, meditând la ceea ce tocmai a citit: „Oare să aibă dreptate mama? Oare chiar există viaţă după mormânt? Nu este oare mormântul punctul final al vieţii, aşa cum i-a spus intransigentul său profesor? Ale cui rămășițe o fi fost așezate oare aici?”
Seara când a ajuns acasă a pus ceva în gură, a schimbat două-trei vorbe cu maică-sa şi cu frații mai mici şi s-a culcat, însă somnul nicicum nu voia să-l cuprindă. S-a învârtit de pe o parte pe alta, încercând să se gândească la ceva plăcut, însă gândurile sale alergau la crucea din cimitir. În mintea lui, transformată acum într-un câmp de luptă, inscripția de pe cruce a devenit un aliat al cucernicei sale mame, în bătălia cu Andrei Gheorghevici, care nicidecum nu-l putea învinge pe învăţător. Într-un târziu a adormit şi l-a visat pe țăranul încălțat în opinci care l-a vizitat tot în vis cu mulți ani în urmă şi l-a sfătuit cum să supraviețuiască foametei.
Dimineața, Dragoş s-a sculat cu dureri de cap. A pus ceva pe el şi s-a îndreptat spre şcoală. Deși era vacanță, se gândea că poate îl va întâlni acolo pe imbatabilul Andrei Gheorghevici. Ținea morțiș să aibă o discuție despre frământările sale. Lupta din mintea lui nu putea dura la nesfârșit. Regula războaielor era ca după bătălie o armată să ridice steagul victoriei şi alta să depună armele. Cineva trebuia să capituleze şi altcineva să celebreze. 
- Bună dimineața, Andrei Gheorghevici, zise Dragoş de cum îl zări pe învăţătorul, așezat la o masă și răsfoind o carte. Ce bine că v-am prins la şcoală!
- Bună băiete, ce ţi-a venit de ai poposit la şcoală când alți copii se duc la scăldat?
- Am venit să discutăm o întrebare care ţine de viaţă şi de moarte. 
- Te ascult, a rostit dascălul încântat că a fost abordat cu o asemenea întrebare importantă.
Dragoş a început să-i destăinuiască frământările sale, de parcă ar fi vorbit cu un duhovnic. I-a povestit despre măicuța lui evlavioasă pe care o adora, despre anii de foamete, despre vizita din noapte, despre mesajul de pe crucea din cimitir, lucruri care defel nu voiau să se împace cu teoriile pe care le-a auzit chiar din gura lui Andrei Gheorghevici. Întâmplarea cu vizita din noapte i-a spus-o cu o mare strângere de inimă, întrucât învăţătorul era omul statului, or el săvârșise o infracțiune, prin faptul că urmând sfatul primit, a tăinuit avutul obștesc. Acele boabe de grâu erau proprietate statului, iar el a refuzat să le predea autorităților. Avea totuși încredere în dascălul său că acesta nu-l va da pe mâna legii.
 După ce şi-a descărcat povara, preț de câteva minute, în încăperea proaspăt văruită şi străjuită de portretul lui Lenin, s-a lăsat o liniște mormântală. Învățătorul, luat prin surprindere, încerca din răsputeri să-şi înjghebe un mic discurs prin care să-l cucerească definitiv pe copil. 
A încercat să-l convingă prin argumente, că omul are foarte multe trăsături asemănătoare cu ale maimuței, că universul a apărut la întâmplare şi că nu există suflet, ci doar temperament şi caracter. E drept că raționamentele  învățătorului erau cam subțirele, dar pentru Dragoş ele aveau o anumită logică. 
Apoi i-a povestit despre cum biserica de-a lungul timpului i-a ținut pe oamenii necărturari într-o frică teribilă. Fețele bisericești îi amenințau cu judecată de apoi şi cu flăcările iadului, așa încât oamenii erau băgați în sperieți. Totodată ei vorbeau despre bucuriile raiului de care puteau să aibă parte după moarte, dacă respectau canoanele bisericii. Tot speriindu-i cu iadul şi ademenindu-i cu raiul, clerul a putut să manipuleze mase întregi de oameni. Totul este o poveste de speriat copii, precum şi un mod de a justifica toate suferințele pe care trebuie să le îndure omul în întreaga sa viaţă. Cât despre vizita din noapte a ţăranului salvator, aceasta nu era decât un produs al gândurilor sale. S-a gândit prea mult cum să supraviețuiască foametei şi astfel i-a venit această idee care aparent a venit în formă de vis. Iar despre epitaful de pe cruce, i-a spus că este posibil să fi fost scris de vreun popă mânat de spiritul propagandistic. Nu tot ce zboară se mănâncă, așa că nu trebuia să accepte tot ceea ce era scris pe garduri sau pe pereți.
- Studiază, dragul meu băiat, istoria, astronomia, biologia, chimia, fizica și te vei convinge că am dreptate, că totul are o explicație științifică iar credința în Dumnezeu este doar o superstiție și ea trebuie demolată cât mai curând, pentru a crea o nouă societate, și-a încheiat Andrei Gheorghevici prelegerea.  
Dragoș a ascultat cu atenție, cântărind fiecare argument. Aproape că a fost convins de către învățătorul său. A lăsat totuși în mintea lui, mai mult din respect pentru maică-sa, un ungher pentru ideile ei religioase. 
- Sunt de acord cu dumneavoastră, stimate Andrei Gheorghevici, dar cum rămâne cu maică mea, care este atât de bună, de parcă ar fi un înger pe pământ? Bunătatea ei nu vine oare din credința ei?
- Las-o mai ușor cu îngerii care nu sunt decât niște creaturi ale minților întunecate, spuse tăios profesorul.  Mama ta este bună de la natură, și nu din cauza religiei. Cred că ea ar fi folositoare noii societăți, dacă s-ar lăsa de aceste prostii. Rolul tău acum este s-o ajuți să se descotorosească de ideile ei păguboase.
- Este cea mai bună mamă, zise oarecum măgulit Dragoș. Am să încerc s-o conving să renunțe la credința în Dumnezeu și să se adapteze la noul stil de viață.
- Foarte bine, dragul meu elev, ai o mare misiune în față care se poate transforma într-o carieră de succes. Poate vei fi și tu un învățător și îi vei ajuta pe cei din generațiile viitoare să scape de superstiții, dacă vor mai fi rămășițe ale vechilor dogme.
- Mulțumesc, pentru discuție și pentru că mi-ați deschis mintea. La revedere.
- Cu plăcere. Oricând poți să vii să discutăm despre astfel de teme. La revedere.
Frământările sale, însă nu s-au spulberat definitiv. Lupta din mintea lui încă nu s-a terminat. Nimeni încă nu și-a adjudecat victoria, după cum încă nimeni nu a capitulat.  Deși i-a spus profesorului că este de acord cu el, în sinea lui păstra o doză mare de neîncredere față de cele auzite. 
Plecă rușinat că îl minți-se pe profesor. Făcu-se acest lucru mai mult pentru ca să-l facă să se simtă bine.
Pe tot parcursul celor șapte clase obligatorii în mintea lui s-au dat lupte încrâncenate. Pe de o parte era buna sa mamă iar pe de cealaltă parte asprul Andrei Gheorghevici. În final, bătălia a fost câștigată de către învățător. Așa că la mica serbare de la terminarea școlii din sat un proaspăt ateu de 15 ani era felicitat de către mai marii satului nu atât pentru succesele la învățătură, cât pentru  că devenise un adept înflăcărat a noii ideologii. Andrei Gheorghevici, precum și directorii de școală și de colhoz, alături de președintele sovietului sătesc erau în culmea fericirii că au obținut o victorie zdrobitoare asupra băiatului orfan de tată pe nume Dragoș. În vremea asta măicuța lui se usca de durere văzând cum băiatul ei pășește pe căile ateismului. 
Uite așa Dragoș și-a petrecut copilăria, printre obuzele rămase de la război, printre casele rămase goale ale deportaților, care în curând au fost populate de către specialiștii aduși de prin nu știu care colț al Rusiei și printre oamenii înfometați care au umplut cimitirele sau care cu chiu cu vai au scăpat de ororile foametei organizate şi supravegheate de către autoritățile vremii. 


La câteva săptămâni după absolvire, Dragoş, îndemnat de mentorul său, era hotărât să plece în capitala ținutului, la Chişinău, pentru ași face un rost în viaţă. A ales să studieze pedagogia pentru a fi şi el învăţător. 
Într-o zi toridă de vară, sărutându-şi măicuța întristată şi frații săi, a ieșit din casa părintească.  Maică-sa i spus să aibă grijă de el, să fie băiat cinstit, să fie harnic, să nu fure, să nu mintă şi să se gândească la rostul vieţii. Ea încă mai spera să-l aducă pe Dragoş al ei, pe drumul cel bun. 
De cum ieși pe portița casei părintești, se îndreptă pe ulicioara brodată pe margini cu iarbă, spre șoseaua principală de unde avea să ia autobuzul care-l va duce spre capitala micii republici sovietice.  Ajuns acolo, din cauza căldurii sufocante, s-a dat la umbra unui nuc de pe marginea drumului, în timp ce aștepta autobuzul. Timpul trecea greu, iar mintea lui măcina asemenea unei mori, tot felul de gânduri care aveau legătură cu viitorul său. 
În sfârșit, în zare, Dragoş a văzut un punct negru în urma căruia se ridicau rotocoale de fum negru. La vederea autobuzului, a fost cuprins de o senzație plăcută întrucât acesta îl va duce spre noua lui viață. Ajuns în dreptul său, autobuzul s-a oprit şi s-a deschis o ușă prin care a intrat înăuntru. L-a salutat pe șofer şi pe cei câțiva pasageri, apoi a scos din buzunar cele câteva ruble care constituiau prețul călătoriei, pe care i le-a întins celui de după volan şi şi-a ocupat un loc chiar în spatele mașinii. Apoi, autobuzul s-a urnit din loc gonind printre dealuri şi văi pe șoseaua pietruită spre Chişinău. Lăsă în urmă sate şi câmpii cu oameni care lucrau ogoarele, cosași ce își adunau fânul în stoguri, copii care pășteau vacile. Toate aceste ocupații care îi fusese dragi şi care i-au umplut copilăria rămâneau în urmă. Acum începea o nouă etapă a vieţii sale.
Copacii, tufișurile, pâlcurile de iarbă, casele, gardurile pe lângă care trecea i se păreau că îi vorbeau despre viitorul său.
Odată ajuns la capătul drumului, a coborât ultimul din autobuz şi se gândea cum s-o ia spre şcoală unde avea să petreacă următorii ani. Dintr-o dată, cerul s-a întunecat şi a început o ploaie puternică, însoțită de tunete şi fulgere. Această vreme parcă prevestea furtuna care se apropia de viaţa lui. Repede, Dragoş, s-a adăpostit sub un fel de copertină aflată deasupra  pragului unui magazin.
Ploaia a căzut timp de vreo oră reușind să formeze bălți în găurile din asfalt şi să înmoaie pământul uscat de prin curțile blocurilor. Când ploaia s-a oprit, Dragoş a ieșit din ascunzătoare răsuflând ușurat că timpul s-a potolit. Mergând pe stradă spre noua lui şcoală, se bucura de răcoarea adusă de ploaie şi de briza de vânt care îi atingea ușor faţa şi clătina copacii care își suturau frunzele de picăturile de apă.  Totodată se minuna de clădirile etajate pe lângă care trecea, de mulțimea mașinilor şi a troleibuzelor care goneau pe lângă el, de tarabele cu fel de fel de bunătăți de pe trotuare,  de vitrinele magazinelor,  de numărul mare de oameni care nu se sinchiseau să-l salute.  Era prima lui ciocnire cu civilizația pe care va trebui s-o îmbrățișeze şi el, copil de țăran venit de la sălbăticia pământului şi a satului.
S-a oprit la o gheretă unde se vindea înghețată. I se părea că mai mare bunătate decât înghețata nu există pe pământ. În toată viața lui avuse parte doar de vreo două-trei, dar și acelea a trebuit să le împartă cu frățiorii săi. Acum putea să-și cumpere una întreagă doar pentru el. Gura i s-a umplut de salivă la gândul că va putea să se înfrupte din deliciosul preparat. A scos din buzunar câteva copeici pe care i le-a dat vânzătorului și a înșfăcat minunea de înghețată. Alături era o bancă pe care s-a așezat și a început să mănânce din minunăția dulce și rece. Ar fi vrut să bage în gură bucăți mari, dar era prea rece și durerea de gât îi tăia din dorință. Așa că mai mult a lins din ea până când a terminat-o. După aceea, preț de câteva secunde a simțit cum îl mustră conștiința, gândindu-se la cei de-a casă care erau lipsiți de asemenea bunătate. Apoi s-a ridicat de pe bancă și a pornit hotărât spre școală. Avea să înceapă o viață nouă și nu oriunde, ci în capitală. 
Pe o hârtiuță pe care o avea de la învățător era scrisă adresa unde trebuia să meargă. Neștiind unde se află locul cu pricina, a întrebat de trecători. După câteva străzi, Dragoș s-a pomenit în fața Institutului Pedagogic. Era o clădire impunătoare, cu cinci etaje și cu o ușă mare deasupra căreia era o pancartă cu numele instituției. 
Aici băiatul s-a oprit. În acel moment, ar fi vrut să se întoarcă acasă la mama sa, la satul său și la căsuța de la marginea satului. Deși fusese atras de viitorul luminos pe care noua școală avea să i-l ofere, acum parcă îi era teamă de ceea ce va urma. Ușa cu geamuri mari i se părea a fi gura unui rechin care îl aștepta să îl sfâșie. Picioarele parcă i s-au înțepenit în prag. Simțea cum i se cuibărește în suflet o frică de necunoscut. 
Ar fi stat așa mult și bine, dacă nu l-ar fi întrebat un cetățean în costum negru care ținea într-o mână o geantă ponosită și care dorea să intre în clădire:
-	Pe cine cauți tinere?
-	Eu, … eu..., se bâlbâi Dragoș, am venit să mă înscriu la Institut.
-	Foarte bine ai făcut, hai intră să stăm de vorbă.
Trezit din starea sa, Dragoș l-a urmat pe necunoscut în holul instituției. Acesta a luat-o printr-un hol lung la capătul căruia se aflau niște scări pe care le-a urcat până la al doilea etaj. După care a străbătut un alt hol până când a ajuns în fața unei uși pe care scria „Director”. A deschis-o și a intrat înăuntru,  fiind însoțit de Dragoș. În camera bine aerisită se afla un birou din lemn masiv pe care stăteau mai multe teancuri de hârtii, o carte și un stilou cu o călimară. În spatele biroului era un jilț verzui, iar deasupra sa se afla portretul lui Lenin. Într-un colț al încăperii se afla un dulăpior pe care era o carafă cu apă împreună cu un pahar. Pe podeaua parchetată era așezat un covor frumos cu imprimeuri florale. Pe peretele opus biroului stătea un dulap cu rafturi pe care se vedea frumos aranjate o mulțime de cărți. 
-	Luați loc, vă rog, spuse cu o voce oficială cel care părea să fie gazdă, arătându-i cu privirea scaunul din fața biroului.
-	Mulțumesc frumos.
Și unul și celălalt își ocupară locurile. Acum ședeau față în față, directorul prestigiosului institut și absolventul unei oarecare școli de provincie.
-	Mai întâi să mă prezint. Sunt Filimon Mihailovici, directorul Institutului Pedagogic din Chișinău și am o deosebită plăcere să văd tineri care sunt interesați să vină la învățătură la noi. Acum vă rog să vă prezentați și să povestiți despre dumneavoastră.
-	Mă numesc Dragoș C și sunt din satul M., raionul C. Am fost elevul tovarășului Andrei Gheorghevici Albinari. Dumnealui mi-a recomandat,  ca după absolvirea școlii din sat să vin să-mi continui studiile la dumneavoastră, întrucât a fost și el student aici.
-	Aha, acum înțeleg, Andrei Gheorghevici, și-a făcut cu bine meseria îndrumându-vă aici. A fost un student foarte silitor, spuse directorul, mândru de discipolul său.
Dragoș s-a bucurat de modul cum s-a descurcat până aici, mai ales că a văzut zâmbetul pe fața directorului care a luat o foaie albă din teancul de hârtii de pe masă.
-	Trebuie să scrii o cerere de înscriere, după care te vei prezenta, împreună cu ceilalți candidați, la examenele de admitere care vor avea peste două zile. În timp ce vei aștepta examenele vei fi cazat la căminul școlii noastre din vecinătatea institutului. În cazul în care vei fi admis la noi, vei putea să stai și pe mai departe tot acolo. Masa o vei servi la cantina școlii. Cererea trebuie s-o depui la secretariat.
-	Mulțumesc frumos, dar unde se află secretariatul?
-	În biroul de vis a vis.
Neînțelegând ultimul cuvânt, dar satisfăcut de interviu, băiatul a ieșit din cameră. În timp ce închidea ușa, ochii i-au fugit pe ușa de pe partea cealaltă a culoarului. Spre bucuria lui, a citit pe ea „Secretariat”. Încrezător a bătut în acea ușă și după ce i s-a răspuns a intrat înăuntru.
În spatele unei mese, se afla o domnișoară cu cosițe negre, care avea obrajii rumeni și era îmbrăcată într-o rochie înflorată.
-	Ce doriți, a întrebat amabilă, fata.
-	Eu, am venit să depun o cerere de înscriere la Institut, răspunse timid Dragoș.
-	Văd că aveți o foaie în mână.
-	Da, mi-a dat-o Filimon…. 
-	Mihailovici
-	Da, da, Filimon Mihailovici, tocmai el mi-a spus să vin aici și să scriu cererea.
-	Luați un loc la masa acea, zise secretara arătându-i unde să se așeze, și scrie după dictare
În timp ce fata dicta, el își așeza pe hârtie dorința sa de a fi studentul acelei instituții. După ce a terminat de scris, domnița a luat cererea și a pus-o într-un dosar. Iar băitul a ieșit să caute căminul unde avea să fie cazat. 
După ce a găsit camera care avea să fie noua lui casă dacă va lua examenele de admitere, a intrat în încăperea proaspăt vopsită, pregătită pentru noii locatari. Era o cameră nu prea mare cu patru paturi frumos aranjate. Prin geamul deschis se vedeau copacii umbroși care mărgineau parcelele verzi de iarbă înțesate cu floricele de tot soiul deasupra cărora zburau fel de fel de gâze. Sub fereastră se găsea o masă cu patru scaune, iar pe pereți rafturi goale puse acolo pentru a fi umplute de cărți și caiete. Lângă ușă, Dragoș a văzut un dulap cu sertare, dar și cu umerașe unde putea să-și pună lucrurile. Pe semne că era primul sosit, de vreme ce șifonierul era gol. 
După ce și-a desfăcut bagajele alcătuite dintr-o geantă și o valiză veche, și-a scos lucrurile pe care le-a aranjat frumos în dulăpior, având grijă să lase loc și celorlalți colegi cu care va împărți odaia. Mai avea o plasă uzată, pe care nu o considera a fi parte a bagajului său, deoarece în ea avea doar merindele pe care i le-a pus maică-sa. Când și-a dat seama de ea, și-a adus aminte că nu a pus nimic în gură încă de dimineața, dacă nu punea la socoteală înghețata pe care o mâncase pe stradă. Emoțiile pe care le trăise îl făcuse să uite de foame. Acum însă mațele au cam început să-i chiorăie. Așa că și-a scos mâncarea: o bucată de pâine cu brânză și ceapă, o sticlă de lapte bătut și două mere, și a început să înfulece. 
Ar fi vrut să își aștepte colegii sau cel puțin să se plimbe, dacă n-ar fi pus stăpânire peste el o oboseală chinuitoare. Prin urmare, s-a întins pe unul dintre paturi și a adormit buștean.
Când se trezi, soarele era deja după deal, iar în cameră pătrunseseră ultimele sale raze de lumină. În primele clipe, Dragoș nu înțelegea unde se află. Când se dezmetici, observă că în odaie lângă un pat era o geantă, care nu mai era înainte. Atunci și-a dat seama că a mai fost cazat acolo încă un coleg, care o fi ieșit la plimbare sau s-o fi dus să depună cererea de înscriere la secretariat. În acel moment, a simțit o foame subită în stomac, așa că și-a desfăcut pachetul cu mâncarea rămasă și a început să mănânce. 
Când a pus ultima îmbucătură în gură, ușa s-a deschis și și-a făcut apariția un băiat pipernicit cu o claie blondă pe cap. Avea o față osoasă și un trup descărnat de puteai vedea prin el. Era îmbrăcat cu o cămașă maronie purtată peste măsură de mult. O pereche de pantaloni negri ponosiți îi ascundeau picioarele sale scheletice. Ca încălțări, purta niște papuci atât de vechi, încât ai fi zis că sunt de pe vremea lui Papură-Vodă. Ciudat era, că pe fața acea uscată se vedea un zâmbet larg și o determinare puternică de ași duce până la capăt visul pentru care venise aici.
-	Salut, numele meu este Grigore, și sunt din nordul Moldovei, spuse nou venitul, întinzându-i mâna celui din cameră. 
-	Salutare, eu sunt Dragoș, răspunse acesta, strângându-i mâna dreaptă.
-	Am sosit de două ceasuri, dar nu am vrut să te trezesc. Omul de la poartă mi-a spus să vin în această cameră. Am alergat repede la secretariat să depun cererea de înscriere. Îmi pare bine că vom fi împreună. Tu de unde ești?
-	Eu sunt din M, din sudul Moldovei. Am venit aici fiind îndrumat de învățătorul din sat. Și mie îmi pare bine că ne-am cunoscut. Sper să fim prieteni și să intrăm amândoi la Institut.
Apoi au început să povestească fiecare despre familia sa, despre satul natal, despre școala unde studiaseră, despre planurile pe care le nutreau. Au înțeles că erau foarte asemănători având aceleași idealuri. Ambii erau doi tineri cu convingeri ateist-comuniste, gată să escaladeze munții înalți ai cunoștințelor și să contribuie din răsputeri la instaurarea orânduirii care promitea fericire tuturor adepților ei. În acea seară, cei doi băieți și-au împărtășit idealurile și aproape că s-au legat cu jurământ să lupte până la capăt pentru construirea comunismului. Totodată, cu mult dispreț au vorbit despre vechea orânduire care îi ținea pe oameni în întuneric și care era una nedreaptă accentuând diferențele dintre clase. Nu au putut să nu vorbească și despre Biserică care făcuse atât de mult rău în istoria omenirii, subjugând mase întregi de oameni prin dogmele sale. 
Într-un fel, Dragoș și Grigore, s-au angajat să lupte pentru egalitate dintre oameni și pentru distrugerea convingerilor religioase. Cu astfel de năzuințe cei doi au pecetluit prietenia lor.
Când au terminat discuția, afară era deja noapte. Pe cer au prins a licări o puzderie de stele înconjurând secera lunii. Dragoș, simțindu-se mai vechi locatar al încăperii a aprins lumina. Deși becul de abia pâlpâia, ambii băieții erau mulțumiți că puteau să se vadă la față și să înceapă încă o rundă de discuție. De această dată, au vorbit despre examenele de admitere. Fiecare dintre ei se simțea stăpân pe sine în privința acestora. Erau siguri că vor intra cu note maxime la Institut. 



După ce au susținut examenele, cei doi flăcăi au fost anunțați că au intrat primii pe listă. Pe primul loc se afla, Dragoș, fapt ce îl făcea să umble țanțoș și să se uite de sus în jos la Grigore, dar și la ceilalți colegi. Nu au înțeles niciodată de ce au rămas doar ei doi în camera de la cămin, de vreme ce în grupul lor mai erau și alți băieți. Dragoș se gândi, că poate directorul a vrut să-l răsplătească într-un fel pe ucenicul său Andrei Gheorghevici prin faptul că la rândul său și-a trimis aici discipolul său și într-un fel se simțea nepotul șefului instituției.
Imediat după ce a fost admis a trimis două scrisori în satul său: una adresată măicuței sale și alta învățătorului său pe care a început să-l venereze, pentru a-i anunța de noua s-a realizare: era student la Institutul Pedagogic. 
Chiar din primele zile ale studiilor la noua sa școală, Dragoș a început să își facă toate temele de casă, să învețe cu abnegație fiecare lecție. Mai mult, chiar s-a înscris la biblioteca școlii unde devenise un șobolan de bibliotecă. Era un cititor înrăit, lecturând carte după carte. Toate cărțile aflate acolo erau strict monitorizate și cenzurate de regim. Astfel erau doar acele lucrări literare și științifice care conveneau sistemului.
Nu de puține ori acestea îi alimentau dragostea sa față de sistemul politic al statului, dar și ura sa înverșunată împotriva fostelor autorități și împotriva bisericii. Dacă ar fi putut ar fi luat arma în mână să lupte ar fi făcut-o. Ar fi construit el personal o clasă de oameni care să se respecte și să se iubească între ei. Potrivit idealurilor partidului, ar fi ars toate bancnotele, creând o societate fără bani, condusă doar de bunul simț. La magazin, oamenii ar lua de pe rafturi produse doar atât cât le trebuie, fără să facă abuz, acestea ajungând tuturor. Ar fi distrus toate bisericile, iar pe popi i-ar fi dus să muncească construind drumuri și căi ferate pe întinsul scumpei sale patrii Uniunea Sovietică pentru ca cetățenii țării să poată călători nestingheriți.
De multe ori, Dragoș venea la bibliotecă însoțit de Grigore. Chiar și-au propus să citească aceleași cărți și să facă schimburi de idei față de cele citite. Descoperind prin lecturile lor imensa lor țară alcătuită din 15 republici cu atât de multe popoare și culturi, și-au propus să adune bani și în vacanță să facă o călătorie măcar în capitala țării. Pe vreme ce timpul trecea dorința lor de a ajunge la Moscova se cristaliza tot mai mult. În fiecare lună primeau câte o mică bursă, din care puneau deoparte pentru excursia pe care o visau zi și noapte.
Datorită rezultatelor la învățătură Dragoș și colegul său de cameră a stârnit admirația nu doar a directorului, dar și a celorlalți profesori. Toți erau încrezători în cei doi studenți. Erau priviți ca viitori stâlpi ai societății. Unii mai că nu îi vedeau în postura de viitori colegi, ținând cont că Institutul racola în rândul cadrelor sale pe cei mai buni absolvenți ai săi.
Primul an de studii a trecut mai mult pe neobservate. Nici nu și-au dat seama când toamna s-a transformat în iarnă, iar iarna în primăvara că deja se aflau în pragul verii. Nici Dragoș și nici prietenul său Grigore, nu a ieșit mai deloc în afara școlii pe parcursul anului. Aproape că nu cunoșteau orașul care i-a adăpostit un an întreg. 
Fusese acasă doar de două ori pe an: în cele două vacanțe. De fiecare dată mămica, care se împuțina tot mai mult, îl primea și îl petrecea cu lacrimi. Pe zi ce trecea, tot mai tare fața i se usca, mâinile i se zbârceau, iar părul i se arginta. Ultima dată Dragoș s-a speriat de înfățișarea celei care i-a dat viață. Apoi a început s-o disprețuiască. Ea era o credincioasă, deci un dușman de clasă, iar el se afla pe partea cealaltă a baricadei. Așa că nu avea mustrări de conștiință pentru rarele sale vizite acasă.

În ultima zi a anului de școală, cei doi tovarăși aveau deja biletul la tren pentru călătoria sa la Moscova. Data plecării era în 10 iunie, așa că Dragoș avea timp suficient să mai dea o fugă în sat și să-și vadă familia așa cum a făcut Grigore. Era sigur că măicuța lui îl așteaptă s-o ajute la treburile gospodăriei, mai ales că era vremea prășitului și a cositului.  Inima lui, însă i s-a împietrit și refuza cu vehemență să meargă acasă. Ar fi vrut totuși să se ducă la învățătorul satului, cel care i-a luminat drumul, dar nu putea s-o facă din cauza că datoria morală îl va împinge să treacă pe la căsuța unde locuia mama cu cei trei frați. Așa că s-a hotărât să rămână în Chișinău, timp în care putea să mai citească vreo carte sau poate două. Totuși pentru ași liniști mama i-a scris o telegramă prin care o anunța că pleacă la Moscova și are de făcut pregătiri pentru călătorie.
Noaptea din ajunul plecării a trecut extrem de greu. Aproape că n-a pus geană pe geană tot uitându-se la ceasul care își mișca alene acele și pe care îl vedea în bătaia lunii. Afară se vedeau stelele aninate de boltă ce vegheau la liniștea orașului adormit. Prin geamul deschis din cauza căldurii intra în cameră răcoarea nopții împreună cu cântecul greierilor îngânat de foșnetul frunzelor. Într-un sfârșit au început să se ivească zorile. De după zidurile școlii, orașul i-a transmis gălăgia lui de fiecare zi. Au prins a se auzi zgomot de motoare și claxoane. Această forfotă matinală l-a binedispus pe Dragoș. În câteva ore avea să fie în trenul cel va duce în inima țării.
După ce a luat micul dejun în cameră întrucât cantina era închisă pe timpul verii, și-a luat valiza cu lucrurile necesare călătoriei și a ieșit spre stația de troleibuz. Acolo era un puhoi de oameni care se grăbeau să ajungă pe la treburile lor. Când autobuzul cu coarne, sosi bulucul de lume s-a înghesuit spre ușă să intre. Văzând că nu are cum să răzbată, Dragoș a uitat de bunele maniere pentru câteva clipe și a început să se împingă prin mulțime făcându-și loc cu coatele sale. După eforturi mari, băiatul a reușit să intre și după câteva stații de mers a ajuns la gară. 
Chiar în fața gării, trebuia să se întâlnească cu Grigore. Acesta urma să sosească de la țară în dimineața aceea. Aveau bilete în același compartiment și aveau să-și țină de urât în timpul călătoriei, ca apoi să colinde împreună marea metropolă sovietică. Plănuiseră să viziteze Kremlinul, Piața Roșie, Mausoleul, parcul de expoziții, dar și multe alte obiective turistice.
S-a rezemat de o coloană de la intrarea în gară și a prins a-l aștepta pe tovarășul său. Au trecut 10 minute, apoi 15 minute, după care au trecut 30 de minute, mai apoi o oră și Grigore nu apărea de nicăieri. Dragoș a început să se îngrijoreze. Ce s-o fi întâmplat oare? De ce nu apare? S-o fi îmbolnăvit? O fi pățit vreun accident pe drum? Cum avea să se descurce singur, el, un băiat căruia de abia îi mijise mustăcioara și care n-a fost mai departe de Chișinău? Dacă îl va agresa cineva, cum oare se va apăra singur? Dar dacă se va rătăci cum va găsi drumul înapoi? Cine avea să-i țină companie în lunga călătorie? 
Ochii i-au fugit spre ceasul de la mână. Mai avea exact 15 minute până când trenul avea să dea semnalul de plecare. Cu inima strânsă, a plecat de la locul unde trebuia să-și întâlnească colegul, spre peron. Acolo îl aștepta un tren lung asemenea unui șarpe gigantic. Ușile vagoanelor erau deschise, iar lângă ele însoțitorii verificau biletele călătorilor care urcau în tren. Dragoș cu ușurință a găsit numărul vagonului său și a urcat uitându-se lung înapoi cu gând că poate îl va zări pe Grigore, dar fără nici un succes. 
După ce și-a pus bagajele în compartiment la locul amenajat pentru acestea, s-a făcut comod așezând-se pe bancheta. Peste câteva minute trenul a început să se miște. Abia atunci a observat că în fața lui se afla o tânără cam de aceeași vârstă cu el.  
Pentru prima dată în viață a început să simtă furnicături la vederea unei fete. I se părea că aceasta a coborât din vreo poveste și s-a așezat pe bancheta din fața lui. Avea o față frumoasă încadrată de părul său blond și lung până la brâu. Ochii ei albaștri se uitau țintă la el, încât i se părea că îi străpungea întreaga lui ființă. Era îmbrăcată într-o rochie înflorată  vaporoasă, iar pe cap ținea o pălărie cu boruri mari. Dragoș simțea că i se usucă gura de emoții. Cei doi tineri se uitau unul la celălalt, însă niciunul nu îndrăznea să scoată vreun cuvânt. 
În acel moment, băiatul a dedus că și ei îi trec furnici pe corp stârnindu-i fiori, fapt care l-a urcat în al nouălea cer. Credea că a mușcat din plăcinta fericirii. În mintea lui, Dragoș a început să construiască deja castelul visurilor. Se vedea alături de ea, plimbându-se prin parcuri pe sub copacii frunzoși din zilele lungi de vară, dar și pe sub copacii desfrunziți și acoperiți de omăt, în zilele scurte de iarnă. 
A auzit și a citit multe despre dragoste, dar acum i se părea că o experimentează. Iată în sfârșit femeia de care s-a îndrăgostit și cu care se va căsători. Ce dulce este viața? Ce înmiresmată este dragostea? Va avea o mulțime de copii pe care îi va închina patriei lui dragi. Odraslele sale vor fi absolvite cu desăvârșire de orice superstiție religioasă, nu ca educația sa primită acasă de la mama lui credincioasă. Pruncii săi vor face parte dintr-o generație curată gată să se dedice pentru propășirea societății comuniste.
-	Bună ziua, îl trezi din visare, vocea din fața sa.
-	Bună ziua
-	Unde mergi?
-	Merg la Moscova.
-	Cât timp vei sta acolo și cei vei face?
-	Zece zile. Voi vizita locurile istorice din capitală. Dar tu?
-	Scuze, am uitat să mă prezint. Mă cheamă Olga și sunt din Chișinău. Plec la Moscova pentru două săptămâni. Am o mătușă acolo pe care vreau s-o vizitez.
-	Cu ce te ocupi? se puse Dragoș în locul anchetatorului.
-	Sunt studentă în primul an, de fapt am terminat anul întâi la Contabilitate. Dar tu?
-	Eu sunt student la Institutul Pedagogic… o iartă-mă că nu m-am prezentat… mă numesc Dragoș și vin din satul Mirescu de lângă Cahul. Tocmai am finalizat primul an de studii. Mi-am propus ca în viitorii ani să vizitez capitalele celor 15 republici ale țării. Așa că acum plec în prima dintre ele care este și capitala țării.
A urmat o pauză, timp în care ambii și-au aruncat ochii afară în momentul în care trenul traversă un câmp cu grâu ce dădea în pârg. În depărtare se vedea o pădure cu copaci bătrâni, iar la o margine a ogorului se putea observa un heleșteu în care se bălăceau doi copii. L-a un moment dat calea ferată s-a intersectat cu o șosea pietruită. Cele câteva mașini aflate pe ea, stăteau după o barieră așteptând ca șarpele metalic să treacă. Când trenul a ajuns în dreptul șoselei, călătorii au putut să audă un fluier îndelung care putea fi înțeles atât ca un avertisment cât și ca un salut.
Cei doi pasageri ai compartimentului din trenul care îi ducea în inima țării, s-au întors unul spre celălalt. Amândoi voiau să cunoască cât mai multe lucruri unul despre celălalt. Totodată, ambii erau împinși de o dorință arzătoare de a povesti despre sine, de a parcă ar fi vrut să se verse pe gâtul celuilalt. Dragoș și Olga, cocoțați pe culmile fericirii, și-au dat seama atunci că între ei s-a produs o reacție chimică.  
	Când trenul a făcut o curbă, împingând ușor pe cei din lăuntrul său, Dragoș, cuprins de euforia pasiunii a început să vorbească despre el. I-a povestit acelei dudui despre satul său, despre școala care l-a îndrumat pe drum cel bun al vieții. A urmat înșirarea povestii despre cum a ajuns la Chișinău și cum și-a petrecut anul de studii acolo. Cu mare zel i-a expus Olgăi ideile sale despre lume și viață. N-a menționat nimic, însă despre convingerile mamei sale, nici despre frământările sale referitoare la existența divinului. Vorbele sale lăsau impresia că a fost un comunist ateu încă din pântecele mamei sale în timp ce a prins a propovădui doctrinele acestui sistem. Fetei i se părea că în fața ei stătea vreun nepot direct de-al lui Lenin. Era copleșită de pledoariile sale, întrucât și ea se simțea o nepoțică a marelui cârmuitor. Simțea că băiatul din fața sa era persoana de care avea nevoie. 
	Olga, s-a născut și a copilărit în Chișinău. Părinții ei fiind intelectuali ruși, au scăpat de urgia deportărilor, deoarece încă de la începuturi și-au arătat simpatia față de noul regim. Chiar au început să colaboreze cu sistemul. De câteva ori i-a denunțat pe niște vecini precum că aceștia ar fi vorbit urât la adresa autorităților și ar fi fost dușmanii statului. Ca urmare, într-o noapte s-au prezentat în casele lor câțiva bărbați îmbrăcați în pardesiuri lungi din piele și i-au arestat pe acești vrășmași ai orânduirii. Nimeni n-a mai aflat nimic de ei. După această faptă, părinții Olgăi au tot fost promovați până când au ajuns colaboratori ai Academiei de Științe. Straniu fapt că deși erau slujitorii regimului ocupant, ei cunoșteau limba băștinașilor și chiar au încurajat-o pe fetița lor s-o învețe, fapt ce s-a și întâmplat. Aceasta se explică totuși prin faptul că ambii bunici, venind aici din Rusia și-au luat neveste țărăncuțe din satele Moldovei. Așa că părinții ei se considerau a fi cu sânge amestecat. Din respect pentru cele două națiuni ale originii lor au învățat ambele limbi. Această stimă față de rădăcini a fost transmisă și progeniturii lor. 
	Olga a fost educată în strictă conformitate cu ideologia acelei vremi. Pentru ea, Dumnezeu nu există. El a fost o invenție a oamenilor neștiutori și naivi. Tot ceea ce o înconjura are o explicație științifică. Cu mare înverșunare credea și în egalitatea oamenilor, dar și în bunătatea lor. Toți ar trebui să fie egali și să se ajute între ei. De mică, și-a propus să promoveze astfel de idei care vor duce la bunăstarea oamenilor. Așa că atunci când l-a întâlnit pe Dragoș, inima ei a tresăltat de încântare. I se părea că a găsit cu adevărat un tovarăș cu care avea să facă o alianță în lupta sa pentru binele omenirii.
	Totuși vedea în Dragoș mai mult decât un aliat ideologic. Ea nu era doar un oștean al regimului, ci era și o domniță în carne și oase. Mai simțise asemenea furnicături, dar nu așa de puternice ca acum. În acele clipe, ea se simțea îndrăgostită de băiatul care cu o zi înainte era un străin. Într-o fracțiune de secundă i-a trecut prin minte o întrebare: „Oare dragostea dintre un băiat și o fată este compatibilă cu învățătura partidului?” Apoi în următoarea fracțiune de secundă a răsuflat ușurată. Și-a dat seama că legăturile dintre un bărbat și o femeie nu doar că nu încalcă nici-un principiu proletar, dar chiar este în favoarea sistemului întrucât în urma acestora se vor naște comuniști autentici, un soi de rasă pură nealterată de superstițiile trecutului.
Așadar, Olga a dat frâu liber emoțiilor sale, a căror efecte putea fi văzute cu ochiul liber pe fața ei înroșită și ușor aplecată. Inima ei, a început să bată în unison cu cea a lui Dragoș. Față în față se aflau, doi tineri comuniști îndrăgostiți lulea. 
Înfierbântat de emoțiile pasiunii, Dragoș se uita prin geamul compartimentului, și a văzut niște femei care se căzneau să prășească un lan de porumb. În mod ciudat pentru starea lui de beție sentimentală, gândul său a zburat în copilărie. Și-a adus aminte de zilele acele dogorâtoare când se trudea și el cu sapa să distrugă ierburile sufocante ale păpușoiului. Simțea în nări mirosul de țărână răvășită, iar sub tălpi bulgării de pământ care-i masau picioarele desculțe. Nu de puține ori, chinuit de sete, a băut apă din pârâul de lângă ogor, fără să țină cont de poluarea acestuia. Fiecare zi de prășit era pentru el o adevărată povară. Uneori se întâmpla ca ploaia să-l alunge acasă. De cum vedea că cerul începe să-și întindă covorul său negru, el o lua spre casă, dar de cele mai multe ori, ploaia îl ajungea din urmă udându-l până la piele. 
Dintr-o dată, parcă auzind-i gândurile, norii au prins a se aduna, până când strânsoarea lor a înnegrit cerul de-a binelea. Apoi a început să toarne cu găleata. Picăturile mari de ploaie băteau în fereastră cu o asemenea putere de parcă ar fi vrut să spargă sticla și să dea năvală în vagon.
Când s-a înserat, cei doi tovarăși de compartiment, au început iarăși să vorbească unul cu celălalt. De data aceasta dialogul lor era ceva mai intim. În discuția lor ei atins teme ca iubirea, tinerețea, căsătoria, copii, precum și altele care țin de această sferă familială. La un moment dat, Dragoș se ridică de pe bancheta sa și se mută lângă Olga. Și-a întins mâna și a îmbrățișat-o de după umăr șoptindu-i: „Te iubesc!”. Ca hipnotizată, și ea a murmurat: „Și eu te iubesc!”. Apoi s-a desprins din brațele lui și i-a spus ușor timidă că este prima dată când aude aceste cuvinte rostite la adresa ei și că nici ea nu a spus nimănui asemenea vorbe intime. De la mama ei a învățat că trebuie să cunoască foarte bine un băiat și doar după asta ar putea să se căsătorească. Pentru ea, fecioria este sacră. Este un soi de cadou pentru soțul ei. Deci, este de acord să comunice, să se cunoască dar să nu se atingă fizic unul de celălalt.
Rușinat parcă de gestul său, Dragoș o asculta. Puritatea susținută de Olga, în mod ciudat coincidea cu părerea mamei sale pe care i-a spus-o când a ieșit de pe portița casei să plece la Chișinău, dar nu din rațiuni comuniste, ci din motive creștine. Pentru mămica sa, unirea dintre un bărbat și o femeie este o legătură consfințită de Dumnezeu, iar pentru noua lui tovarășă aceasta era un mod corect de a promova moralitatea între oameni. 
După câteva ore petrecute lângă Olga, fără să se atingă, ci doar să se audă și să-și simtă respirația care inspira și expira dragoste, Dragoș a ieșit din compartiment, s-a dus la baie, apoi a venit și și-a aranjat patul după care s-a întins pe el așa îmbrăcat cum era. Toți călătorii din acele vremuri se puteau bucura de vagoanele de dormit de care dispuneau trenurile de pe distanțe lungi. Același lucru l-a făcut și ea, numai că la baie a reușit să se schimbe într-o ținută lejeră de sport.
Noaptea a trecut greu. Nu hurducăiala și scârțâitul trenului îi alunga somnul lui Dragoș, ci puternicele sale emoții. Dâra de lumină așternută prin geam de către lună, îi dădea voie să vadă clar fața ei. Ea deja dormea și poate visa ceva foarte frumos, devreme ce buzele ei subțiri trădau un zâmbet dulce
Dragoș apucase să doarmă doar câteva ore, și acelea tare chinuite. Se trezi când deja se lumină de-a binelea. Privi pe geam, iar afară se vedea o minunăție de zi de parcă ar fi o prăjitură delicioasă care te îmbia s-o pui în gură. Printre petele de mizerie rămase în urma ploii de aseară care nu făcu-se altceva decât să murdărească mai tare vagonul plin de praf și de cenușă, a zărit o așezare din câteva izbe de lemn. În ogrăzile acestora se învârteau vite, capre și diferite orătănii. Pe ulițele sătucului se jucau nestingheriți niște copii, în timp ce câțiva bărbați cu coasa în spate se ducea să își adune nutreț pentru iarnă. Câteva babe cu broboade cernite mergeau în urma unor vaci mânându-le la cireadă. În centrul cătunului, a putut observa o clădire mai înaltă de lemn cu două cupole pe vârful cărora străluceau două cruci. Dragoș și-a dat seama că deja era în Rusia. Satul rusesc era destul de diferit față de satul unde copilărise. O ușoară mânie i s-a strecurat în sufletul său când a văzut biserica. 
-	Oare de ce nu au dărâmat-o? i-a scăpat dintr-odată gândul. 
-	Bună dimineața! veni răspunsul.
-	O, iartă-mă, sunt bădăran. Bună dimineața! Cum ai dormit?
-	Foarte bine. Trenul m-a legănat, de parcă aș fi fost un copilaș în brațele mamei, iar eu am adormit foarte repede și am visat ceva foarte frumos. 
-	Ce ai visat?
-	Îmi pare rău, dar numai țin minte nimic. Știu că era unul dintre acele vise foarte frumoase. Dar dacă nu te gândești la el imediat ce te trezești, imediat îl uiți. Dar tu cum ai dormit?
-	Eu, foarte... îhî.. bine, încercă Dragoș să spună, fiind conștient că deja a trădat adevărul că a fost o noapte cam zbuciumată.
-	Deci, ai dormit prost. Cred că nu ți-a priit legănatul roților.
-	Sincer să fiu, am dormit destul de rău, dar asta din cauza emoțiilor pricinuite de întâlnirea cu tine. 
-	La mine efectul a fost invers, emoțiile întâlnirii m-au oferit un somn dulce.
-	Ești atât de frumoasă, începu Dragoș cu dulcegăriile. Cred că voi muri dacă o să te pierd.
-	Și tu ești tare frumos. Aș dori să petrecem cât mai mult timp împreună.
-	O, iubita mea, frumoasa mea, gingașa mea floare, norocul mi te-a scos în cale.
La auzul acestor cuvinte, Olga s-a înroșit și și-a lăsat fața în jos. Inima a început să-i bată cu putere, iar palmele erau ude de transpirație. Se simțea fericită și iubită. 
Copleșită de acest sentiment, a scos dintr-o plasă tartinele pe care nu apucase să le mănânce ieri și le-a pus pe măsuța de sub geam. Apoi l-a invitat pe Dragoș să ia micul dejun împreună cu ea. Acesta n-a așteptat prea mult și s-a repezit spre masă, uitând de buna cuviință și băgând în gură aproape pe nerăsuflate două sandviciuri.  
Spre amiază, monstrul de fier de pe șine, a intrat în metropola moscovită. Dragoș a rămas surprins de pădurea de blocuri, de marile construcții care se ridicau fiind împrejmuite de schele, de macaralele înalte care ridicau blocuri mari de beton, de străzile care forfoteau de limuzine, de camioane și de oameni de toate vârstele. În timp ce admira priveliștea de afară, i-a promis Olgăi că o va căuta neapărat a doua zi la adresa pe care aceasta i-o dăduse în prealabil. Astăzi avea să se cazeze la hotelul unde își făcuse rezervare după care avea să se odihnească și să-și revină din oboseala drumului.


Când trenul a intrat în gară și a tras la peron, Dragoș și-a arătat cu prisosință buna sa creștere. Dând dovadă că este un adevărat gentilom, și-a ajutat tovarășa de călătorie să coboare bagajele. Pe ea o aștepta unchiul ei, care a îmbrățișat-o de cum a văzut-o.
-	Bine ai venit, Olguța! Te-am așteptat cu mare drag.
-	O ce bine că te văd, unchiule. Sunt așa de bucuroasă că în sfârșit am ajuns. Acesta este Dragoș. Am făcut cu el cunoștință în tren. 
-	Bună, Dragoș. Bine ai venit la Moscova! Sunt Vanea, unchiul Olgăi. Ești prima dată aici?
-	Da, mă bucur să vă cunosc. Poate o să ne mai întâlnim în aceste zilele cât o să stau aici. Cum pot găsi hotelul? Zise Dragoș scoțând din buzunar un petic de hârtie pe care era scris numele hotelului și adresa lui.
Unchiul, Olgăi, avea ceva ani trăiți în Moscova, așa că i-a explicat cu ușurință cum să ajungă la locuința lui provizorie. 
Dragoș s-a mai uitat odată la frumoasa lui domniță. Ar fi vrut s-o îmbrățișeze, furându-i vreun pupic, însă nu avea curajul s-o facă din cauza bărbatului care pretindea că îi este rudă. A spus doar:
-	La revedere! Pe curând!
Răspunsul primit din partea Olgăi l-a șocat, ținând cont de împrejurările date:
-	De-abia aștept să ne întâlnim. Te aștept mâine, la ora șase seara. 
Unchiul a luat valizele fetei și s-a grăbit să iasă din gară pentru a lua autobuzul care avea să-i ducă direct acasă. Dragoș s-a uitat lung în urma lor, simțind cum sufletul său prinde aripi și o ia în zbor pe cerul senin al iubirii. Apoi și-a luat propriile bagaje și a pornit agale spre stația de troleibuz pentru a ajunge la hotelul unde avea să fie cazat.
Peisajele urbane pe care le vedea din troleu, îl fascinau pe Dragoș. Nu-i venea să creadă că el, un copil dintr-un sat ascuns între dealuri, într-un colț de Moldovă se afla în inima țării. Era fericit că viața i-a oferit această șansă măreață de a fi chiar pe locurile în care se plămădește pâinea puhavă a comunismului. Era încântat să se știe în orașul unde călcaseră tălpile marilor conducători ai patriei sale. Cu emoții vibrante, se gândea că tocmai aici se află trupul făuritorului comunismului, Vladimir Ilici Lenin, a cărui amintire va sălășlui veșnic în inimile cetățenilor sovietici, și pe care în scurtă vreme avea să-l vadă.
Când a ajuns la hotelul care se prezenta a fi o clădire cu trei etaje, ascunsă după o perdea de copaci înfrunziți, a fost plăcut surprins să descopere un bloc destul de îngrijit, colorat în cenușiu deschis. Ferestrele, nici mari, nici mici, vopsite în alb, vorbeau despre ospitalitatea acestui așezământ. La intrare, însă a fost întâlnit de o cetățeancă nu tare binevoitoare, umbrind parcă prima impresie pe care și-a făcut-o Dragoș despre hotel. Aceasta l-a întrebat ce dorește, iar el i-a spus că are o rezervare arătându-i hârtia de conformare. După schimbul sec de replici, ea i-a întins o cheie. Luând-o, s-a îndreptat spre etajul doi, la camera 22 unde avea să-și petreacă următoarele 10 zile.
După ce a intrat în odaia sărăcăcioasă, dar bine aerisită și îngrijită, s-a așezat pe unul din cele două paturi pe care a stat preț de câteva minute. Apoi s-a dezbrăcat de hainele sale care erau destul de șifonate și s-a dus la baie să facă un duș. Afară a început a se întuneca și Dragoș și-a dat seama că este vremea cinei așa că a coborât la restaurantul hotelului. A comandat o masă ușoară pe care a mâncat-o în grabă. Deși erau mulți oameni în local, nu a schimbat nici o vorbă cu nimeni. Era prea obosit pentru aceasta.   
În ziua următoare, s-a trezit pe la șapte dimineață. Repede s-a spălat, și-a tras pe el o pereche de pantaloni de stofă, pe care a reușit să-i păstreze neșifonați în bagaje, și o cămașă cu mâneci scurte. După ce și-a aranjat frumos părul, Dragoș s-a grăbit spre restaurant pentru a servi micul dejun. Era foarte bine dispus, chiar încântat la gândul că astăzi avea să viziteze mai îndeaproape Moscova. Ieri era prea obosit când călătorea spre hotel, așa că nu a reușit să trăiască la maximum senzația acea pe care o simte un călător când ajunge în locuri neîntâlnite și extrem de minunate. 
S-a așezat la o masă unde a comandat un ceai cu ouă prăjite, roșii și câteva felii de pâine unse cu unt. E drept că doar aseară și astăzi își putea permite să mănânce în restaurant. De mâine încolo avea să ia masa la vreo cantină oarecare, după cum avea să-l țină buzunarul. În timp ce îmbuca din preparatele frumos aranjate în farfurioară, în fața lui s-a așezat un băiat care părea să fie cu vreo cinci ani mai mare decât el. Acela și-a comandat ceva mai mult decât o porție normală pentru masa de dimineață. După ce a mâncat uriașa lui farfurie, bărbatul din fața lui Dragoș a comandat un pahar de votcă, fapt care l-a făcut destul de vorbăreț. 
Au schimbat câteva replici, prin care vizitatorul din Moldova a aflat că tovarășul său era venit din Minsk. Venise la Moscova în concediu pentru a se distra. Mai fusese aici și a rămas impresionat de locurile unde tineretul sovietic putea să se relaxeze. 
-	În seara aceasta, nu de parte de aici se organizează o petrecere. Vor fi multe fete frumoase, și dacă vei avea noroc vei putea să agăți ceva mișto, zise cu încântare belorusul dornic de distracție.
-	Mulțumesc pentru invitație, dar nu pot să vin în seara asta, răspunse Dragoș cu gândul la întâlnirea de la ora șase pe care o stabilise cu Olga.
-	Te-ai fi putut distra pe cinste. Oricum, cred că în acest oraș așa de mare nu se poate să nu găsim vreo petrecere în fiecare seară, așa că poate vii mâine seară.
Zicând acestea, cel venit din Minsk îl chemă pe chelner pentru ași achita consumația, apoi se ridică și plecă, lăsându-l pe basarabean să contemple măreția Moscovei, precum și frumusețea Olgăi. 
După ce a achitat nota de plată, Dragoș, a ieșit pe ușă restaurantului apoi a trecut printr-un hol imens pe lângă recepție unde s-a oprit să ceară câteva informații despre cum să ajungă la locurile pe care dorea să le vadă. După ce le-a obținut a ieșit afară prin ușile mari de la intrare.  
Era o zi scăldată în soare care se anunța a fi una toridă. Încă nu era luna lui cuptor, dar vara deja își încinsese vatra pe care avea să-i pârjolească pe bieții muritori. Dragoș, copleșit de emoții mari, nici măcar nu băga în seamă o astfel de incomoditate. Îl aștepta o zi mare. Sosise ziua când îl va vedea pe cel căruia i-a oferit întreaga sa viață. Cu mare venerație va intra în mausoleu și i se va închina marelui Vladimir Ilici care i-a luminat calea pe unde vor călca pașii săi. Dacă există Dumnezeu, atunci cu siguranță acesta este Lenin. În mod oficial, vizita lui în capitala țării va începe tocmai la mausoleul aflat pe Piața Roșie lângă zidurile Kremlinului. 
A trecut pe lângă copacii stufoși, călcând semeț trotuarul proaspăt asfaltat și s-a îndreptat spre stația de metrou. Era prima dată când avea să călătorească cu trenul subteran. Coborând în gara din adâncuri, a fost impresionat de frumusețea stației. Era o adevărată galerie de artă cu tablouri celebre. Când a sosit trenul, s-a urcat în el și a pornit direct spre Piața Roșie. După câteva stații a coborât, apoi a urcat la suprafață. Se afla doar la câteva străzi distanță de celebra piață. Cu greu și-a făcut loc prin șuvoiul de oameni care curgea încontinuu, asemenea unui torent de ape montane, și în câteva minute s-a pomenit chiar pe caldarâmul de piatră cubică, aflat lângă zidurile roșii ale Kremlinului. 
În acel moment, pe Dragoș l-au trecut fiori reci. Acum se afla în sfânta sfintelor, în locul preasfânt al scumpei sale patrii – Uniunea Sovietică. Inima îi zvâcnea cu putere de parcă voia să-i sară din piept, genunchii îi tremurau, iar sufletul său a fost cuprins de o stare de mister și de adâncă venerație. 
Scuarul imens era împrejmuit dintr-o parte de un magazin mare numit GUM (gosudarstvenâi universalnâi magazin) unde cumpărătorii puteau să-și cumpere fel de fel de mărfuri fabricate în țară sau în străinătate, adică în țările socialiste aflate sub hegemonia URSS-ului. În partea opusă acestuia se afla Kremlinul cu zidurile sale falnice din cărămidă roșie și cu multe turnuri în fața cărora se afla mausoleul, un templu sfânt care seamănă cu un zigurat din Mesopotamia și în care se afla îmbălsămat cu mare grijă trupul neînsuflețit a celui mai mare om care a trăit vreodată.  La intrare în sanctuar se afla garda de onoare care stătea nemișcată cu arma în mâini. La anumite intervale aceasta se schimba într-o maniera impresionantă care  trăda măreție, stil, eleganță și disciplină. Pe o altă latură a pieței se găsea o clădire de culoare cărămizie care adăpostea Muzeul Lenin. Aici se aflau tot felul de obiecte care au aparținut marelui tovarăș fiind păstrate cu mare grijă ca pe niște relicve. Tot în acest edificiu oricine putea să se familiarizeze și chiar să studieze prin aranjamentul exponatelor viața lui Vladimir Ilici începând cu anii săi de copilărie și terminând cu tragicul său deces, produs cum se spunea atunci de către un glonț tras cu sânge rece de către o teroristă numită Kaplan. Mai târziu s-a aflat că nu acesta a fost motivul morții sale.
Se mai afla pe Piața Roșie și Catedrala Sfântului Vasile, cu turnurile sale diferite care dădeau o deosebită frumusețe întregului peisaj. Deși prezența ei incomoda autoritățile vremii, acestea nicidecum nu au putut s-o dărâme sau s-o strămute, deoarece era prea grandioasă și intrase adânc în inima moscoviților ce o considerau o mândrie a orașului. Cei care mai purtau vreun dram de credință în suflet își hrăneau sentimentele religioase prin simpla privire a acestei perle arhitectonice bisericești. Aceștia își spuneau că mai există speranță de vreme ce sistemul nu a reușit să scoată din sufletul poporului rus credința în Dumnezeu, întruchipată  parcă prin această catedrală. 
Prin poarta din turnul principal al Kremlinului, pe care era așezat ceasul principal al țării a cărui gong era auzit prin unde radiofonice până hăt departe în coastele americane, Dragoș a putut vedea cum intrau limuzinele negre de marca „ZIL” și „Ciaica”, care îi aduceau la serviciu pe înalții demnitari de stat care țineau în mâinile lor cârma țării.
După ce ochiul său a scrutat împrejurimile, a pornit a călca pe dalele mici de piatră pe care doar cu o lună în urmă mărșăluiseră atotputernica armată roșie. În fiecare zi de 9 mai, din 1945 încoace, cu mare fast se sărbătorea Ziua Victoriei, când a fost învinsă fiara nazistă chiar în propriul ei bârlog. Deși au participat în această conflagrație mondială, o puzderie de națiuni care au contribuit la zdrobirea hitlerismului, statutul sovietic își revindeca meritul de a fi principalul actor al victoriei. Așa că de fiecare dată, armata, reprezentată de toate efectivele sale își etala puterea de luptă mărșăluind solemn pe piața principală a țării. Prin astfel de manifestare militară URSS-ul urmărea și un alt scop, acela de a intimida întreaga lumea și de ași prezenta supremația ei pe plan mondial.
Ajungând în fața mausoleului, Dragoș s-a așezat la coada unui rând kilometric, care aștepta să intre și să aducă ofrande lui Lenin. Spre surprinderea sa, a putut vedea în acea coadă diferiți indivizi negri de nuanțe mai deschise sau mai închise, oameni gălbui cu ochii înguști, vizitatori roșcați cu ochi albaștri, dar și oameni bruneți cu ochi negri. Pe semne că aceștia au venit aici la acest altar în pelerinaj din toate colțurile lumii unde ajunseseră lumina socialistă. De asemenea, a văzut în acel rând imens grupuri de copii cu steluțe de octombrei, în mijlocul cărora se afla chipul de copil al marelui conducător. Octombreii făceau parte din organizația de copii ai partidului comunist care intrau în rândurile ei chiar în clasele primare. Totodată, Dragoș a mai zărit în mulțime și grupuri de adolescenți care purtau la gât cravate roșii de pioneri. În același timp, băiatul venit în acest pelerinaj, a observat și tineri care aveau în piept insigne de comsomoliști, dar și cetățeni de ambele sexe, mai mari care se vedeau de la o poștă că erau comuniști înflăcărați. 
Într-un sfârșit, i-a venit și lui rândul să intre în ziguratul care adăpostea corpul întemeietorului. Înăuntru, într-o lumină obscură, străjuit de patru soldați nemișcați se afla într-un sarcofag de sticlă trupul fără viață al lui Lenin. Când l-a văzut a căzut într-un soi de transă. Pielea i s-a făcut ca de găină. I se părea că de undeva din ungherele criptei, mărețul conducător îl urmărea. Din gâtlejul lui a ieșit un gen de rugăciune murmurată prin care, Dragoș i-a mulțumit conducătorului pentru lumina adusă și și-a exprimat angajamentul său de a lupta până la ultima picătură de sânge pentru a instaura ideologia leninistă în întreaga lume. I se părea că în acele clipe solemne, a încheiat un legământ a cărui stipulații avea să le urmeze cu sfințenie până la moarte. Acele câteva momente, sacre petrecute răcoarea sfântului templu comunist, aveau să-l marcheze pentru restul vieții.
A ieșit afara cu un sentiment de triumf. Tocmai își realizase visul vieții sale. 



Soarele trecuse de amiază, iar el a început să simtă oboseala provocată de puternicele sale emoții. De asemenea, simțea cum o foame teribilă punea stăpânire peste el.
 La parterul unui bloc din preajma scuarului central a văzut o cantină de unde curgea în valuri un miros îmbietor de bucate calde. Împins de foamea sa de lup, Dragoș a intrat și s-a dus direct la tejgheaua cu preparate. Și-a luat un borș rusesc la felul întâi, iar pentru al doilea fel și-a luat un terci cu o chiftea mare din carne de porc. Iar pentru a se îndulci și răcori și-a luat un suc de mesteacăn. Întreaga porție costa o rublă și douăzeci de copeici, ceea ce îl făcea să răsufle ușurat. Aici putea lua masa la un preț mult mai mic decât la restaurant.  
S-a așezat într-un colț al sălii, la o masă acoperită cu o față de masă albă, în mijlocul căreia se afla o solniță goală pe jumătate alături de un pahar cu câteva șervețele tăiate dintr-o foaie de uz școlar. Fără a se uita la alți meseni a prins a înfuleca din mâncare care i se părea nemaipomenit de gustoasă. Aflat încă sub imperiul impresiilor adunate la mausoleu, lui Dragoș i se părea că farfuriile din fața sa constituiau meniul sfânt al cetățeanului sovietic, pe care trebuia să-l consume la fiecare praznic.
Ceasul așezat pe un perete îl anunța că era ora patru. Mai avea două ore, pentru a găsi apartamentul în care se afla frumoasa lui Olgă. De abia  acum, inima lui a început să tresalte la gândul că avea s-o întâlnească pe iubita lui. Se simțea însă fericit pentru ordinea în care s-a desfășurat evenimentele: mai întâi s-a închinat lui Lenin, iar mai apoi urma s-o vadă pe cea căruia i se părea că-i va deveni soție. 
Dragoș putea să ajungă pe strada unde se afla locuința unchiului Olgăi, doar cu troleibuzul. Era mulțumit că putea să vadă Moscova în toată splendoarea lui. Pe geamul bombat din spatele troleului, Dragoș admira frumoasele parcuri, bulevardele largi, limuzinele grăbite, camioanele încărcate cu tot soiul de mărfuri, trecătorii de pe trotuare, vitrinele magazinelor, clădirile noi și vechi cu tencuială proaspătă sau desprinsă, aparatele de apa gazoasă de la colțurile străzilor, cisternele cu cvas, gheretele de ziare, tarabele cu înghețată, mulțimea de lozinci cu inscripția „Slavă partidului” sau „Trăiască unirea între popoare”.
La adresa indicată pe hârtiuță a găsit o casă în stil clasic rusesc cu arcade deasupra geamurilor. A intrat prin ușa masivă de lemn și a dat într-o scară. Apartamentul căutat era la cel de-al doilea etaj așa că a urcat pe scări și s-a oprit în fața ușii. Dându-și seama că este emoționat, a așteptat preț de câteva clipe. Apoi a apăsat pe butonul soneriei. De după ușă s-a auzit un glas cunoscut:
-	Cine-i?
-	Eu, Dragoș, veni răspunsul.
Ușa s-a deschis, iar în fața lui Dragoș, stătea îmbrăcată într-un halat de casă, tovarășa lui de călătorie, pe care o îndrăgise atât de mult.
-	Intră, te rog. Ai venit mai repede. Este ora cinci și treizeci de minute. De abia am ieșit de la duș și voiam să mă îmbrac. Dar nu-i nimic, bine că ai ajuns.
-	O, îmi pare rău. Aș fi vrut să ajung exact la vreme, dar nu știam cât timp o să-mi ia călătoria până aici.
-	Cum ți s-a părut orașul? Unde ai fost astăzi? Cum este hotelul la care stai? A întrebat Olga, vrând parcă să le știe dintr-o dată pe toate.
-	Moscova este cu adevărat un oraș splendid, demn să fie capitala țării. Totul aici este impresionant. Astăzi am vizitat Piața Roșie și mausoleul.
-	Cum te-ai simțit acolo?
-	O, am fost foarte emoționat, răspunse Dragoș, oarecum rușinat, de sinceritatea arătată unei fete.
-	Și eu sunt copleșită de emoții când mă duc să-l vizitez pe Vladimir Ilici. Acolo trăiesc o adevărată stare de înălțare sufletească.
Dragoș a răsuflat ușurat. Iată cineva care-i împărtășește sentimentele sale puternice față de Lenin. 
-	Mai întrebat de hotel. Este foarte frumos și curat. Deși sunt două paturi în cameră, stau singur. Sper să nu mai pună pe nimeni acolo. Astfel mă voi simți mai liber. 
-	Cum este mâncarea la restaurant?
-	Este foarte gustoasă, dar și foarte scumpă. Cred că voi mânca în cantină. Chiar la amiază am luat masa acolo. A fost ieftin și gustos. Parcă a fost mai în ton cu idealurile noastre de partid. Or partidul promovează modestia. Restaurantul este mai luxos, iar tot ce înseamnă lux este caracteristic burgheziei care a fost înlăturată de către Marea Revoluție Socialistă din Octombrie.
-	Nu e nimeni acasă. Unchiul și mătușa sunt plecați în oraș. Hai să mănânci ceva ce am pregătit chiar eu, zise Olga
Dragoș s-a așezat la masa din sufragerie. Ea i-a adus o farfurie aburindă de piure cu bucăți mari de carne prăjită de vită. Deși era sătul, Dragoș a început să simtă cum i se umple gura de salivă. 
-	Tu nu mănânci? întrebă băiatul.
-	Cum să nu? Avem destulă mâncare, răspunse domnișoara aducând încă o farfurie cu aceleași bucate apetisante.
-	Îmi face mare plăcere să mâncăm împreună, rostise Dragoș încântat.
-	După ce luăm masa, aș vrea să ieșim să ne plimbăm. La capătul străzii se afla un parc frumos, cu multe bănci.
-	Este o idee extraordinară.
În timpul cinei, cei doi s-au angajat într-o discuție dulceagă tipică unor îndrăgostiți prin care și-au arătat din nou sentimentele reciproce.
După ce s-au înfruptat din deliciile preparate de Olga, el a rămas în sufragerie, iar ea s-a dus în dormitor să-și schimbe ținuta. Dragoș simțea furnicături în stomac. O aștepta copleșit de emoții, ca să pornească în promenada serală.
Peste douăzeci de minute se aflau în stradă, iar peste altele cinci erau în fața unei portițe care dădea într-un parc nu foarte mare, dar bine amenajat. Aleile străjuite de copaci de diferite soiuri situați pe ambele laturi, erau foarte ademenitoare pentru orice cuplu de îndrăgostiți. Din loc în loc, trecătorii întâlneau bănci din scândură verde la capătul cărora se găseau coșuri de gunoi. Printre copaci și arbuști se întindeau covoare verzi de iarbă. În mijlocul parcului se afla o fântână arteziană împrejmuită de peștișori sculptați care dădeau impresia că se hârjonesc sub șuvoiul de apă care țâșnea din havuz. Peste tot se putea vedea mame cu copilașii care se zbenguiau vrând parcă să prindă ultimele raze ale soarelui, cupluri de mai multe vârste care se plimbau ținându-se de mână, dar și oameni singuratici așezați pe bănci.
Grămada de oameni pe care i-a văzut, i-a creat o ușoară indispoziție lui Dragoș. Ar fi vrut să fie în această grădină frumoasă doar în doi. În acele momente își dorea o atmosferă intimă în care putea să se apropie mai mult de Olga de care se simțea așa de legat. 
Spre deosebire de el, ea era fericită. Îi plăcea că nu erau singuri. Cei din jur creau un gard de protecție în jurul său. Abia aștepta să se așeze pe o bancă și să înceapă să discute unul cu celălalt. Ea considera că doar prin comunicare puteau să se descopere unul pe altul. Disprețuia, din tot sufletul, apropierea fizică înainte de căsătorie. Era mândră de acest principiu moștenit de la mama ei pe care dorea să-l respecta cu strictețe. Olga le desconsidera pe acele colege ale ei care erau gata să se dăruiască oricărui bărbat care le-ar fi făcut ochi dulci. De câteva ori chiar a auzit despre astfel de cazuri.
După ce s-au plimbat pe câteva dintre cărările pietruite ale parcului, s-au așezat pe o bancă aflată chiar la margine. Era o zonă mai dosită a grădinii publice. Din această cauză erau mai puțini trecători. Ea ar fi dorit să găsească o bancă mai la vedere, însă la insistențele lui, s-au oprit aici.
De cum s-au așezat pe bancă, Dragoș și-a întins brațul ca s-o cuprindă de după gât. Deși ea s-a oțărât, i-a acceptat mâna pe grumaz. Se simțea victorios. Câștigase o primă bătălie, reușind să-i atingă umerii ei mici. Când a vrut să-și pună în aplicare faza a doua a atacului său trupesc și s-o  tragă mai spre el, speriată Olga s-a smuls din acea îmbrățișare. 
-	Dragoș știi că de abia ne-am cunoscut. Țin la tine și cred că te iubesc, dar nu putem să ne apropiem așa de mult pe plan fizic, i-a spus timidă Olga, în timp ce își trăgea trupul din strânsoarea lui.
-	Dar, care e problema? Crezi că îmbrățișarea dintre doi oameni care se iubesc ar fi ceva rău. Nu vrea decât să te cuprind. Ne va uni mai mult și ne vom cunoaște mai bine.
-	Nu, eu cred că am putea să ne cunoaștem mai bine prin comunicare. Să lăsăm îmbrățișările pentru mai târziu. Consider că apropierea intimă este destinată în exclusivitate unui cuplu căsătorit. Știi, îmbrățișarea tandră, cere mai mult. Pur și simplu nu te vei putea opri aici, zise Olga reiterând ceea ce îi spuse în tren.
Dragoș tăcu. O respecta și o iubea prea mult. Nu putea să mai insiste. Ideile ei i se păreau bune. Pentru moment și-a adus aminte, la fel ca în tren de mămica lui care îi spusese cam aceleași cuvinte. Nu voia să facă nici un rău forțând-o la vreun gest împotriva voinței ei. Dorințele sale aprinse, însă îl împingeau să nu se oprească, ci să insiste. Un bărbat trebuie să fie bărbat. El trebuie să fie un biruitor. Dacă va stărui, ea va ceda și i se va supune lui, dăruindu-se totalmente.
Biruit de instinctul său masculin, Dragoș renunță la primul său glas și insistă de data asta mai aprig, până când a văzut că ea se retrage tot mai mult spre marginea băncii. Atunci s-a gândit s-o atace emoțional:
-	Cred că tu nu mă iubești. Dacă ai ține la mine m-ai îmbrățișa și m-ai îneca în sărutări.
-	O, nu, chiar te greșești amarnic. Țin tare mult la tine. Sunt sigură că te iubesc, dar pur și simplu nu putem să dăm frâu instinctele. Suntem oameni, nu vite mânate de instincte.
-	Nu, tu nu mă iubești!
-	Dragul meu Dragoș, cred că te iubesc din toată ființa, dar încă nu este timpul pentru așa ceva. Te rog nu insista.
În timp ce ochii săi, și-au aruncat o privire spre peluza înverzită, supărat, Dragoș se resemnă. Pierduse o bătălie. Și-a dat seama că fata avea dreptate. Era sigur că Olga îl iubea cu adevărat, doar că nu voia să treacă peste anumite principii ale sale.
După acest incident în care Olga a ieșit victorioasă în apărarea înverșunată a purității sale fizice, au mai schimbat doar câteva vorbe. Apoi au tăcut, auzindu-se doar ciripitul păsărilor care se zbenguiau prin pomi, bâzâitul insectelor care roiau în jurul lor și zgomotul înfundat al mașinilor de pe străzile din vecinătatea parcului. Au stat așa în tăcere minute în șir până când Olga a spart liniștea:
-	Dragoș, te rog spune-mi mai multe despre familia ta.
Indispus, el începu să-i înșire povestea tristă a copilăriei sale înfometate pe care și-a petrecut-o prin tranșeele rămase în urma războiului. I-a spus despre faptul că tatăl său murise pe front și nu avea mai nici o amintire cu el. I-a povestit despre mama lui, pentru care în acel moment a început în mod straniu să înmugurească iarăși o simpatie și chiar să simtă dorul după ea.
După aceste amintiri din copilărie, și Olga a început să-i povestească despre copilăria ei petrecută pe străzile Chișinăului printre grămezile de moloz ale clădirilor distruse de bombardamente. Deși copilăriile lor erau diferite, ambii erau copii războiului. 
Au mai vorbit ceva timp, până când supărarea lui Dragoș a trecut, fiind înlocuită de sentimentul dulce al îndrăgostitului. Apoi s-au despărțit, dar nu înainte ca băiatul să-și conducă domnița acasă și să convină să se întâlnească în seara următoare la aceeași oră, doar că de data asta direct în parc, pe aceeași bancă.  
A doua zi, dis de dimineață, a început să burnițeze. Stropii de ploaia cădeau lin peste îngrămădirea de clădiri, peste copacii de prin parcuri și de lângă trotuare, peste iarba din ogrăzile blocurilor, peste trecătorii care se grăbeau spre serviciu sau spre alte treburi. Deși cerul era mohorât, natura moscovită parcă prindea viață după strânsoarea în care a fost ținută multă vreme de către asprele raze ale soarelui. 
Din camera sa de hotel, Dragoș se uita la priveliștea de afară. Tocmai se trezise și înainte să se îmbrace s-a dus la geamul deschis și chiar și-a scos capul prin el lăsându-se stropit de picăturile de apă. În timp ce era biciuit de către stropii care se loveau de epiderma sa facială simțea un amalgam de sentimente. Pe de-o parte era satisfăcut de legământul leninist pe care-l încheiaseră cu o zi înainte în cripta de la poalele Kremlinului, iar pe de altă parte era necăjit că Olga îi respinseseră avansurile. În seara aceea ar fi vrut s-o cuprindă, s-o sărute, s-o mângâie și într-un fel să pecetluiască fizic legătura dintre ei doi. 
O mică speranță i s-a furișat în minte. Se considera un luptător, așa că va mai încerca și la întâlnirea de azi. Poate chiar ploaia îl va ajuta. Își dorea ca această să se prelungească până seara târziu, iar ei să se plimbe printre picurii de apă sub aceiași umbrelă. În acel moment va putea să se apropie de ea. În timp ce gândea astfel, ploaia s-a întețit, și odată cu ea și bucuria sa la gândul care tocmai îi trecu-se prin minte.
Până seara a hoinărit prin oraș încercând să viziteze diferite muzee, precum și parcul de expoziții – VDNH, ale marilor realizări industriale ale țării. 
Pe la amiază, s-a dezamăgit că ploaia se oprise, iar pe cer a apărut un soare strălucitor, ale cărui brațe fierbinți, a zbicit foarte rapid pământul ud. Era totuși, încântat la gândul întâlnirii din seara aceasta, chiar dacă nu va decurge conform planului său. 
Ceea ce l-a frapat hălăduind pe străzile metropolei, după ce a stat ploaia, a fost marea mulțime de oameni care citeau în timp ce mergeau de parcă orașul întreg era o imensă sală de lectură. Cu coada ochiului putea să observe că aceștia citeau cărți beletristice sau științifice, poezii sau proză, romane sau povești, tratate academice sau chiar manuale școlare. Lui Dragoș i se părea că a căzut într-un furnicar intelectual ori într-o mare de oameni înfometați de cunoștințe. Îi privea cu admirație pe acești cititori, identificându-se cu ei. Și el era un șobolan de bibliotecă rozând la nesfârșit munți întregi de cărți. Lectura era parte integrată a vieții sale. Mereu purta în geantă cel puțin o carte pe care o citea cu nesaț când timpul îi permitea. Considera că lecturile îi deschid mintea fiind o fereastră prin care poate să vadă lumea.
Seara a ajuns la timp la locul de întâlnire. A găsit cu ușurință ungherul parcului unde stătuse ieri și s-a așezat ușor indispus pe banca torturii din seara trecută. Spera ca în seara aceasta să fie altfel. Își dorea să câștige bătălia și s-o poată atinge pe gingașa lui prințesă.
În scurt timp, printre copaci, Dragoș a zărit-o pe Olga. I se părea adorabilă. Fața ei strălucea în bătaia soarelui, iar vântul îi flutura părul auriu. Avea un mers grațios care îi mișca cu eleganță rochia ei albăstruie de culoarea cerului. În mână avea un pachețel maroniu. Când a ajuns în dreptul flăcăului l-a salutat cordial, de parcă ar fi fost un prinț din povești, și i-a întins coletul pe care-l ținea în mâinile ei subțiri. 
-	Este pentru tine. Te rog desfă-l.
-	O mulțumesc, zise Dragoș, întinzându-i buchetul de flori pe care a reușit să-l cumpere în drum spre parc. Primește aceste flori ca un semn al iubiri mele.
-	Mulțumesc, frumos. Este o plăcută surpriză.
După ce a luat buchetul de flori, le-a mirosit și a exclamat:
-	Sunt atât de frumoase și mirositoare. Ești un adevărat cavaler. Mulțumesc tare mult!
-	O, ce surpriză din partea ta, zise Dragoș deschizând pachetul și văzând o cutioară cu gogoși rumeniți și pudrați.
-	I-am gătit pentru tine. Am pus în ei toată dragostea și respectul meu. Sper să-ți placă.
-	Este unul din deserturile preferate. Ai nimerit foarte bine. La Chișinău uneori mergeam la cafenea și îmi cumpăram asemenea minunății.
-	Te iubesc, dragă Dragoș, și sunt încântată să știu că îți face plăcere.
-	Și eu te iubesc și îmi pare bine că ne putem vedea din nou. 
Au stat o vreme pe bancă, timp în care privirile lor se plimbau pe pătura de iarbă din fața lor. Apoi cei doi s-au ridicat și au început să se plimbe dintr-un capăt în altul al parcului. La un moment dat, când nu mai era nimeni prin apropiere, Dragoș s-a aplecat spre Olga într-o încercare febrilă de a o săruta. Aceasta, speriată, și-a ferit fața, ripostând atacului neașteptat, fapt care l-a înfuriat pe Dragoș. După încă o încercare eșuată, a rostit nervos:
-	Eram sigur că nu mă iubești. Te-ai jucat cu sentimentele mele.
-	Vai, nu este adevărat. Te iubesc, dar nu pot să-mi calc principiile, spuse Olga, abia șoptit.
-	Dacă nu vrei să te ating, se termină totul aici. Așa că alege ori mă lași să te pup ori plec, își înainta Dragoș ultimatul.
-	Nu poți să mă pui să fac această alegere. Eu te iubesc și vreau să fiu cu tine, dar…. nu, nu putem să ne implicăm în atingeri fizice.
Dragoș s-a înfuriat de-a binelea. Ochii lui îi aruncă o privire usturătoare, în timp ce prin cavitatea bucală a scos un cuțit verbal pe care a început să-l împlânte în ființa firavă de lângă el și să-l sucească în toate părțile. 
Olga simțea cum sufletul ei sângerează. Pe obrajii ei finuți se prelingeau șiroaie de lacrimi. Nu-i venea să creadă că era tratată atât de brutal chiar de cel de la care, cu puțin timp în urmă, primise frumosul buchet de flori.
-	La revedere. Mai bine zis, adio. Îmi pare rău că ne-am cunoscut. Nu mai vreau să te văd niciodată, niciodată, niciodată! își termină Dragoș discursul acid.
Apoi s-a depărtat pe alee, lăsând-o pe Olga cu o rana deschisă. Aceasta, răvășită de durere, s-a așezat pe o bancă și a început să plângă în hohote. Când și-a mai revenit puțin, s-a ridicat, lăsând buchetul pe bancă și a plecat încet spre casă.
Niciodată, Dragoș, nu a mai fost atât de supărat. Simțea cum în întreaga sa ființă, furia clocotește cu o asemenea intensitate, încât i se părea că va exploda. Îi venea să se întoarcă înapoi la Olga și să-și verse mânia printr-o bătaie zdravănă. Îi jignise orgoliul său de mascul. 
În starea aceea de nervi, a ajuns la hotel. Pe hol l-a zărit pe tânărul din Minsk care tocmai se pregătea să iasă afară.
-	Salut, zise Dragoș, ascunzând-și furia.
-	Salutare. Uite mă grăbesc la o petrecere. Sunt fete bune acolo. Apropo, nu vrei să vii și tu?
-	Nu, sunt obosit, mârâi Dragoș… dar ia stai, hai că vin.
Cei doi amici au ieșit în strada peste care se lăsase noaptea. Deasupra lor ca o falnică crăiasă, își făcuse apariția o lună plină înconjurată de o puzderie de stele. 
Acum urmează răzbunarea, jubilă Dragoș în gândul său. Voi găsi eu o fată care va fi vrednică de mine. Voi pune mâna pe una dezghețată, dornică de a simți viața, nu așa ca speriata de Olga. Lumea-i plină de fete. Orașul acesta va putea să mă distreze din plin. Voi gusta și eu ce înseamnă să trăiești la maximum. 
-	Cum ți se pare Moscova? îl trezise din visare bielorusul.
-	Este un oraș adorabil, demn de a fi capitala țării.
-	Ce locuri ai vizitat?
-	Păi am fost la mausoleul lui Vladimir Ilici, la ceva muzee, la VDNH și mi s-a părut foarte frumos și interesant.
-	În seara asta vei vedea, ce poate n-ai mai văzut niciodată. Vei avea ocazia să te distrezi. Moscova nu este doar un loc de istorie care îți hrănește sentimentele patriotice, dar și un loc al distracției care îți hrănește și poftele carnale. 
După câteva străzi, cei doi, s-au oprit în fața unui local care părea să fie un restaurant. Au intrat înlăuntrul, și Dragoș a fost surprins să vadă atâția tineri care dansau pe fundalul unei melodii care se revărsa dintr-un casetofon conectat la niște boxe care amplificau sunetul. S-au postat undeva în spatele acelei mulțimi și au așteptat puțin. După care turistul din Minsk s-a repezit spre una dintre duduile rămase fără pereche și a invitat-o la dans. Dragoș, era prea timid să invite vreo fată cu care să danseze. După un timp, s-a apropiat de el o domnișoară, a cărei față nu putea s-o vadă foarte bine din pricina luminii obscure din încăpere. Fără să zică nimic, domnița l-a luat de mână și l-a tras pe ringul de dans. Dragoș nu prea le avea cu mișcările în ritmul muzicii, așa că m-ai mult se bâțâia încercând să-și imite partenera. 
Târziu în noapte, după ce tinerimea a început să se împrăștie, necunoscuta l-a tras într-un colț al încăperii și l-a servit cu o sticlă de bere. După ce a dat-o peste cap, a urmat încă una, și încă una, și încă una până când Dragoș nu a mai știut de el.
S-a trezit, cu o durere infernală de cap, pe când soarele anunța miezul zilei. Era culcat pe un pat, într-o cameră necunoscută. La fereastră, îmbrăcată într-un halat de baie, stătea fata cu care dansase.
-	A fost foarte bine, ea zis ea, să vii și deseară. Acum poți să pleci.
Dragoș a ieșit buimac de cap, neînțelegând exact ce s-a întâmplat. În stradă a încercat să deslușească tainele acelei nopți. Și-a adus aminte de despărțirea de Olga, de invitația bielorusului, de bâțâiala din încăperea cu lumină obscură, de sticlele de bere și abia atunci a înțeles ce s-a întâmplat. Primise ceea ce Olga a refuzat să-i dea. Savura gustul dulce al răzbunării. În același timp se considera a fi bărbat în rând cu ceilalți. Aseară făcuse două lucruri pe care nu le-a făcut niciodată: se îmbătase și avusese o femeie.
Când a ajuns în camera de hotel, ca din senin conștiința sa comunistă a început să scoată colții și să-l muște. Bucuria i se transformase în scârbă. Se simțea murdar, făcându-i-se greață de sine însuși. Ar fi vrut ca să dispară pur și simplu. Cum a putut trăda idealurile comuniste prin desfrânarea sa? Cum a putut să-și încalce propriul angajament pe care l-a luat în fața marelui Lenin? De ce a permis ca să-și terfelească legământul încheiat chiar în incinta mausoleului? Desigur nu jurase să nu bea, nici să nu se atingă de vreo femeie, însă, era de la sine înțeles, că orice urmaș al lui Lenin va ducea o viață morală printr-un consum moderat de alcool, dacă nu chiar de abstinență și printr-o folosire a sexualității doar în scopul procreării, fapt care era posibil doar în cadrul căsătoriei, exact așa cum îi spusese Olga. A început să plângă în hohote.
În acele momente, ar fi vrut să se ducă la ea acasă, să se umilească, să-și ceară scuze și să-i promită că nu se va atinge de ea, ci doar se vor cunoaște prin comunicare. Totodată simțea un imbold  puternic să fugă la mausoleu, și să-i ceară iertare tovarășului suprem pentru fărădelegile pe care le comisese. 
Zis și făcut, a ieșit cu inima zdrobită din cameră și s-a dus direct la sanctuarul partidului, unde se afla sarcofagul lui Ilici. S-a așezat la coadă, și când i-a ajuns rândul a intrat înăuntru și și-a rostit, în tăcere, rugăciune de pocăință pe care a îndreptat-o spre binefăcătorul său. Își mărturisiseră, cu mare regret, scârnăviile comise noaptea trecută și făgăduia solemn că nu se va mai repeta. Își va da toată silința să fie un bun comunist, promotor al bunelor moravuri.
Ieșind din sfânta incintă, a luat-o spre apartamentul Olgăi. Însă aceasta nu se mai afla acolo. Unchiul ei i-a spus că a trebuit de urgență să plece la Chișinău. Când, Dragoș i-a cerut vreo adresă sau vreun număr de telefon al acesteia, a fost categoric refuzat, închizându-i-se ușa în nas.
Aceasta era o a doua înfrângere suferită, în privința Olgăi. Poftele sale nesăbuite și gura lui fără frâu l-au despărțit de cea de care se îndrăgostise.
În acea seara, deși a vrut din răsputeri să refuze, a urmat același scenariu petrecut la discotecă. Împins de instincte, și-a încălcat din nou jurămintele comuniste. După aceea în celelalte zile cât a mai stat la Moscova, Dragoș nici nu s-a mai opus duhului de destrăbălare care a pus stăpânire pe el. A încercat să-și liniștească aspra-i conștiință, spunându-și că distracțiile o vor scoate definitiv pe Olga din inima sa. 
Dragoș colinda orașul, pe parcursul zilei, vizitând diferite locuri de atracție turistică, luând masa prin cârciumioare ieftine și plimbându-se pe falezele situate de-a lungul râului Moscova privind la apele sale care curgea la vale și care duceau cu ele și zdrențele de sentimente pe care le trăise pentru nepoata unchiului Vanea.
Când soarele începea să coboare de pe boltă ducându-se deasupra altor meleaguri pentru a încălzi și lumina pe alți locuitori ai planetei, Dragoș se ducea cu prietenul său la aceiași discotecă. De fiecare dată consuma atâta alcool până când se îmbăta turtă. Picioarele nu-l mai puteau duce acasă așa că rămânea să doarmă prin holurile infamului local. Câteva nopți le-a petrecut într-o stare de semiconștiență în brațele unor fetișcane deșănțate. Dimineața simțea o greață teribilă de el însuși, dar până seara, aceasta trece și era din nou dominat de poftele sale pe care nu le mai putea stăvili. 
În ziua plecării, scârbit de felul cum și-a petrecut timpul în capitală deși avusese parte  și de momente fericite, și-a propus ca în tren să nu intre în vorbă cu nimeni. Își dorea să citească. Începuse lectura unei biografii al lui Lenin și acum voia s-o termine. În felul acesta poate își va „ispăși” păcatele comise chiar la câțiva kilometri distanță de locul unde se afla trupul lui.
Găsindu-și locul în compartiment, a observat că acolo mai erau doi inși. Ținându-se de hotărârea sa, Dragoș a făcut doar cunoștință cu aceștia după care s-a așezat pe bancheta sa și a început să citească. Era atât de absorbit de lectură încât nu mai vedea nici pădurile, nici satele, nici câmpiile, nici orașele, nici pășunile pe care trenul le străbătea în drumul său spre Chișinău. Nici măcar nu era deranjat de discuțiile aprinse ale tovarășilor de drum. Nu și-a dat seama nici că trecuse de ora prânzului și de cea a cinei, iar el nu pusese nimic în gură. Când trenul a fost învăluit de întunericul nopții, Dragoș a aprins luminița palidă aflată la capătul patului său, s-a întins pe banchetă și a continuat să lectureze. Pe măsură ce se adâncea în conținutul cărții se aprindea în el mai tare și mai tare dorința de a fi un comunist adevărat. Se vedea un învățător care preda cu multă ardoare idealurile comuniste motivând-i pe copii să îl urmeze pe Vladimir Ilici Lenin. Totodată își imagina că este un orator de seamă, la adunările de partid, care ține discursuri înflăcărate îndemnându-și colegii să continue lupta de clasă până când imperialismul capitalist va fi distrus în întreaga lume. Târziu, în noapte a adormit cu cartea în brațe.



Odată ajuns la Chișinău, Dragoș, a dorit să mai rămână câteva zile aici. Apoi își va petrece restul vacanței în satul natal. De la gară a luat troleul cu care s-a deplasat până la căminele Institutului Pedagogic. Acestea erau pustii. Doar câțiva zugravi încercau să cosmetizeze încăperile. Intrând în camera, spre uimirea sa, a văzut că deja pereții fuseseră văruiți, iar paturile erau aranjate pentru a-i primi pe studenții veniți din vacanță. S-a trântit pe un pat și a adormit strâns.
L-a trezit sunetul asurzitor al unui tunet. Când a deschis ochii, mai să fie orbit de  lumina puternică a unui fulger care a spintecat întunecimea cerului. Prin geamul ușor deschis se auzea cum ploaia cădea în rafale. Lui Dragoș i-a venit o poftă să iasă afară și să se plimbe prin stropii mari de ploaie. Și-a scos, din bagajul nedesfăcut, umbrela și a ieșit în noaptea umedă. După care a luat-o pe aleea luminată de câteva felinare și s-a îndreptat spre ieșirea din curtea căminului. În strada pustie, și-a închis umbrela, lăsând ca șuvoiul de apă să cadă peste el și să-i spele păcatele pe care conștiința lui nicidecum nu voia să i le treacă cu vederea. Și-a închipuit că se află în toiul unui botez curățitor despre care mai avea vagi amintiri din satul natal. Când era mic auzise că unii copii mici erau botezați pentru ca Dumnezeu să le ierte păcatele cu care au venit pe lume. I se părea că însuși marele Lenin oficiază acest ritual curățitor. 
A stat sub dușul rece câteva minute bune rostind tot felul de rugăciuni de pocăință, însoțite de noi și noi angajate de a fi un servitor destoinic partidului. Voia să înceapă o viață nouă și să uite definitiv de escapadele sale alcoolice și amoroase. Ridicându-și capul spre imaginarul Lenin, îi cerea acestuia să-l ajute să-și îndeplinească cu strictețe făgăduințele făcute. 
Simțindu-se ușurat și fiind ud până la piele s-a întors în cămin. Ar fi vrut să mănânce ceva, dar la ora acea târzie toate magazinele din apropiere erau închise. Așa că se resemnă cu senzația de foame, deși mațele sale chiorăiau cu mare putere. 
Nu putea să doarmă, așa că și-a scos cartea, pe care o considera a fi sfântă,și pe care nu reușise s-o termine în tren și a prins a citi cu mare poftă. Mai avea de lecturat ultimul capitol în care era vorba despre moartea conducătorului, precum și despre testamentul pentru urmașii săi, care era un îndemn viu de a nu se da bătuți ci de a continua lupta. Victoria era de partea lor. În scurt timp comunismul va triumfa. 
După ce a terminat de citit și ultima propoziție, a închis volumul și a mai rostit încă odată o rugăciune prin care îi făgăduia întemeietorului proletariatului că va fi un adevărat luptător.
Zilele care au urmat au fost caniculare. După ploaia zdravănă din acea seară, mult timp nu a mai căzut nici un strop. La amiază, zăpușeala îi alunga pe locuitorii și vizitatorii urbei prin parcuri și prin pădurile limitrofe. Nu puțini erau din acei care se bălăceau în apa iazurilor din apropiere. Cei care mai rămâneau pe străzi, ținuți de treburi, se înghesuiau la cozile de la aparatele automate cu băuturi răcoritoare, la micile cisterne de cvas, dar și la tarabele de înghețată. 
Dragoș își petrecea mai tot timpul în parcuri așezat pe câte o bancă aflată sub copacii frunzoși. De cele mai multe ori citea. Iar în pauzele lecturii, încă își mai făcea procese de conștiință chinuindu-se cu întrebarea: cum de s-a putu întâmpla o astfel de tragedie în viața sa? 
În învălmășeala de gânduri uneori îi apărea chipul duios al Olgăi, pe care încerca imediat să-l alunge. Alteori o vedea pe mama sa care îl aștepta acasă. Atunci își dădea seama că nu i-a trimis nici măcar o telegramă din Moscova s-o anunțe că este bine. Deși ea se afla pe partea cealaltă a baricadei ideologice și a încercat să aibă o relație rece cu ea, în adâncul sufletului său simțea că o iubește și că îi era dor de ea. Ea îi dăduse viață, îl veghease copilăria și l-a dus la școală. Nicidecum nu putea să rupă legătura firească dintre mamă și fiu. Sângele apă nu se face.
În lungile sale plimbări prin dogoarea zilelor chișinăuiene, uneori se simțea singur. Deși trecea pe lângă mulțimi de oameni, simțea că este un străin. Își imagina uneori atunci când închidea ochii, că lumea din jurul lui dispare rămânând singur pe planetă, iar atunci când îi deschidea oamenii veneau înapoi reluându-și treburile. Astfel de sentimente semănau în adâncurile ființei sale semințe de îndoială față de ideologia pe care o îmbrățișase. Dar de fiecare dată încerca să le smulgă foarte repede, lucru pe care îl reușea foarte bine.  
Într-o zi pe când trecea prin curtea unui bloc în drumul său spre un parc, a văzut niște copii murdari și zdrențăroși care se jucau cu o minge. Păreau foarte voioși. Au improvizat un teren de fotbal cu două porți făcute din bolovani.
 Dragoș se uita la ei cu nevinovată invidie. Ar fi vrut să se joace și el cu ei, dar era prea mare. Îi trecuse timpul de joacă. Îi admira cum aleargă după minge, cum driblează și cum șutează la poarta bolovănoasă. Biruit de dorință, s-a băgat și el în jocul puștilor, fără a le cere voie. Aceștia mai că nu au băgat în seamă apariția intrusului. Unul dintre ei i-a dat o pasă, iar el a lovit balonul care a intrat direct într-o poartă trecând în mare viteză pe lângă urechile portarului.
Înainte ca meciul să reînceapă, băieții au făcut cunoștință cu Dragoș urându-i bun venit și băgându-l într-una din echipe. După atâta amar de timp, alergarea după minge l-a făcut pe Dragoș să guste din nou din dulceața copilăriei. S-a încălzit și a început să transpire în timp ce încerca să păstreze balonul sau să-l ia de la vreun adversar. Simțea bucuria de a fi copil, bucuria pe care o simte orice copilandru, atunci când este la joacă.
În timp ce savura din deliciile prunciei, a avut loc o întâmplare nefericită. Unul dintre puștani a lovit mingea prea tare, iar aceasta a depășit limitele terenului și a spart un geam de la un apartament de la parter. Băiatul a înlemnit de groază. Din ușa scării a apărut o namilă de om care ținea proiectilul sferic în mâinile sale uriașe din a cărui gură mare ieșeau înjurături cu nemiluita.
-	Cine-i vinovatul? întrebă răstit gealatul.
Nimeni nu avea curajul să zică nimic. Pe semne că știa niscaiva psihologie, recunoscând făptașul, deoarece s-a apropiat direct de el și i-a dat câteva palme.
-	Asta nu e tot. Merg să vă spun la miliție. Trebuie să-mi reparați geamul, urlă nervos zdrahonul. 
-	Sunt copii. Nu are rost să vă supărați. Nu mai faceți nici o reclamație. Am să vă plătesc eu pagubele, zise Dragoș, încercând să-l calmeze pe cel cu fereastra spartă.
-	Și tu erai cu ei? Multă minte îți mai trebuie? Hai scoate banii și dați-i drumul de-aici.
Dragoș nu a mai stat pe gânduri, ci repede i-a plătit pagubele produse de mingea buclucașă. Apoi le-a zis puștanilor să plece în curtea alăturată unde erau câteva bănci și unde puteau să se cunoască mai bine. Sfatul lui i-a oprit pe copiii care erau pe punctul de a se împrăștia ca nu cumva vreun părinte să fi auzit hărmălaia și să îi ia la rost.
Așezați pe băncile din cealaltă ogradă, ceata de băieți în frunte cu Dragoș au început să discute. Puștii s-au mirat tare mult că un nene stă de vorbă cu ei într-un fel destul de apropiat. Nimeni încă nu a vorbit cu ei în acest mod. De obicei adulții îi ignorau sau se foloseau de ei pentru a-i trimite să le cumpere câte o pâine sau vreo cutie de chibrituri. 
Nici lui Dragoș nu-i venea să creadă ceea ce vedea. Era un fel de redescoperire a talentului său pedagogic. Într-adevăr putea să găsească foarte ușor limbă comună cu cei mici. Trăia în acele clipe triumful dreptei sale alegeri în ceea ce privește școala de dascăli.
Le-a povestit acelor copii născuți după ce trecuse urgia războiului și a foametei, despre acele tragedii pe care le-a trăit copil fiind. Micii săi amici îl ascultau cu gura căscată și cu urechile ciulite ca nu cumva să scape vreun amănunt. După aceste triste relatări, puștanii au rămas în tăcere preț de câteva clipe. Apoi au început să-i povestească lui Dragoș care se simțea important, scurtele lor istorii de viață. 
Când s-a întors la cămin, și-a dat seamă că mai avea o singură zi de stat în oraș, după care avea să plece acasă. 

Autobuzul care-l ducea spre casă era o rablă care de-abia se târa pe șoseaua pietruită și care-l hurducăia atât de tare, că își simțea stomacul la gură. Cu cât se apropia de sat cu atât mai mult, îl copleșeau emoțiile. Amintirile copilăriei sale curgeau năvalnic pe canalele minții lui. Gândurile i-au zburat la cele două persoane diametral opuse: mama sa și învățătorul Andrei Gheorghevici. Ambii erau prețioși pentru Dragoș deși aveau convingeri și vieți diferite. Era firesc să țină la măicuța sa care i-a dat viață, deși a avut un moment când a vrut să se dezică de ea din cauza ideilor ei religioase. Acum regreta acea clipă de slăbiciune. Firesc era să-l respecte și să-l iubească, deopotrivă și pe dascăl. De când a pășit pragul școlii, l-a considerat ca pe un tată. 
Cei doi oameni care i-au modelat viața erau atât de diferiți. Unul era intelectual, celălalt abia reușea să buchisească câteva cuvinte. Unul era ateu convins, altul era un credincios pios. Unul se îmbrăca destul de elegant, celălalt poarta niște haine ponosite. Unul era ceva mai avut, altul se zbătea în sărăcie. 
După trei ore de mers, Dragoș a putut să vadă, prin parbrizul autobuzului, primele bojdeuci ale satului său. Emoțiile i s-au intensificat, făcându-l să transpire. Când șoferul a deschis ușa autocarului, a coborât în drumul plin de praf lângă fosta biserică a satului, transformată în Oficiul de Stare Civilă unde se încheiau căsătorii, numit sugestiv Palatul Fericirii. Printr-o împrejurare neînțeleasă, acest edificiu cu două cupole, a scăpat de furia buldozerelor, care în alte sate au demolat astfel de edificii. 
Dragoș a luat-o alene spre căsuța unde a crescut. Era surprins se vadă pe ulițe câteva tractoare cu șenile, aduse pentru a prelucra ogoarele colhozului, ale căror zgomot parcă încerca să acopere trilurile păsărilor. De-a lungul drumului, mărginit de gardurile de nuiele și de firele de iarbă crescute haotic, erau așezați stâlpii de care erau legate firele electrice care îi dădea băiatului un sentiment de împlinire. În sfârșit, realizările științei au ajuns și în satul lui.
În vârful dealului, la capătul străduței, a zărit căsuța lor. Priveliștea aceasta i-a dat fiori plăcuți. Era o casă mică văruită în alb, acoperită cu stuf și având două geamuri mici, încadrate de tocuri cafenii.  Ușa casei, și ea vopsită în maroniu era compusă din două piese. În fața casei, lipită de perete, se afla o prispă din lut, protejată de stâlpi din lemn care suspendau acoperișul sub care se găseau cuiburi, bine construite, de rândunele. De la poartă până la casă se întindea un covor de iarbă despărțit de o cărare. 
Acasă nu era nimeni. Doar bătrânul câine, Azorel l-a salutat dând vesel din coadă. Pe semne, că toți erau plecați la prășit. Pe drum, văzuse mulți oameni care se speteau cu sapa în mâini încercând să distrugă buruienile sufocante pentru culturile de cereale. Singur fiind, a intrat să inspecteze cele două odăi ale casei. Peste tot strălucea a curățenie. Paturile erau frumos aranjate. Prosoapele de pe pereți erau bine spălate și călcate. Farfuriile din lut atârnate și ele de pereți între ștergare erau curățate și lustruite. Pe dușumele erau aranjate simetric țolurile frumos țesute. 
La aceste două camere se adăuga o mică încăpere care ținea loc de bucătărie. Când a intrat aici a văzut pe măsuța rotundă, sub un prosop o jumătate de mămăligă, o solniță și o ceapă. Pe pervazul geamului stătea un urcior cu apă. 
Dragoș era încântat de priveliștea simplă a interiorului casei căreea i-a dus dorul. Îl obosise jungla de blocuri, zgomotul asurzitor a mașinilor, fumul negru scos de furnalele marilor uzine. Casa părintească îi oferea o oază de liniște. 
A ieșit afară și s-a dus să vadă grădina. Petecul de pământ din jurul casei era bine îngrijit. Frunzele de roșii, de castraveți, de cartofi, dar și cozile de ceapă și de usturoi se unduiau în bătaia ușoară a vântului șoptindu-i parcă: „Bun venit acasă!”. În fundul grădinii, se afla un nuc bătrân la umbra căruia s-a răcorit de-atâtea ori în zilele de arșiță ale verii.  Lângă el era și un cireșar târziu care făcea cireșe negre pe care băieții casei le așteptau cu nerăbdare pe parcursul întregului an. 
Chiar în spatele casei Dragoș a zărit câteva găinușe, care umblau de colo, colo prin ocol, scurmând prin pământ în căutarea vreunui viermișor delicios. 
Intrând din nou în casă, s-a așezat la măsuță și și-a tăiat câteva felii de mămăligă pe care le-a îndesat în gură împreună cu ceapa pe care o presărase cu sare. După ce, a mâncat, a ieșit afară și s-a așezat pe prispa casei așteptându-și familia să vină acasă.
N-a așteptat prea mult că a și auzit scârțâitul porții. Era măicuța însoțită de cei doi feciori care-i rămăsese acasă. Când, Dragoș și-a zărit măicuța, a alergat spre ea și a îmbrățișat-o șoptindu-i: 
-	Iartă-mă te rog, pentru că te-am neglijat, și nu am ținut legătura cu matale.
-	Nu-i nimic, bine că ai venit acasă, i-a replicat cu o voce blândă, mamă-sa.
-	Ce bine îmi pare că sunt din nou acasă.
-	Am fost la deal la prășit. N-am știut că astăzi o să vii.
-	Nu am putut să te anunț… dar cred că este o surpriză plăcută
Apoi Dragoș s-a desprins din dulcea îmbrățișare maternă și s-a apropiat de frații săi
pe care i-a cuprins de după gât spunându-le că nu-i mai recunoaște deoarece crescuseră mult în ultimul an și s-au făcut bărbați în toată regula. 
	Și măicuța lui se schimbase. Plugul timpului trase multe brazde lăsând-i pe față o mulțime de riduri. Părul ei se argintase de-a binelea. Trupul îi era ușor încovoiat, dar încă pulsa de sevă. Mâinile ei erau zbârcite și crăpate de geruri și vânturi, iar sub unghii se vedeau bucăți de pământ negru. 
	După ce au intrat cu toții în casă, Dragoș, a scos din geantă darurile pe care le cumpărase din Moscova pentru familia sa. Îi luase mamei o broboadă albă cu imprimeuri florale, iar fraților săi le luase câte o mapă frumoasă pe care scria Moskva unde să-și păstreze foile și caietele de școală. 
-	Sunt luate chiar de la Moscova. Nu am prea avut mulți bani așa că am cumpărat și eu ce-am putut.
-	Vai, dragul meu Dragoș, nu trebuia să te cheltuiești cu noi. Dar oricum îți mulțumim frumos.
-	Mi-a făcut plăcere să vă dau aceste mici atenții.
-	N-am știut că vii. Așa că nu am gătit ceva special. Avem, însă, pentru cină o jumătate de ceaun de cartofi fierți, rămași de ieri. Sper să îți placă. 
-	Da, îmi plac cartofii.
-	Du-te Radule și îl adu din beci, zise femeia spre unul din băieții mai mici.
	În timp ce luau masa de seară, Dragoș a început să le povestească despre ultimul său an pe care l-a trăit la Institut, despre vizita sa la Moscova și despre zilele petrecute la Chișinău după întoarcerea sa din Rusia. Le-a povestit doar acele evenimente pe care le-a considerat importante și care-l puneau într-o lumină plăcută. Nu a vorbit nimic despre escapadele sale amoroase și alcoolice, nici despre pocăința sa leninistă. Ar fi vrut să le spună despre angajamentele pe care le luase în fața neînsuflețitului trup al lui Vladimir Ilici Lenin, dar și-a zis că evenimentul era prea încărcat de semnificație și nu putea fi discutat în treacăt. Așa că a lăsat relatarea acestui eveniment marcant pe mai târziu. 
	După ce au ascultat raportul lui Dragoș, au prins și ei ai povesti despre evenimentele petrecute de-a lungul anului în satul lor, dar și în cele de prin împrejurimi. Mama avea un tremur în voce, de parcă ar fi vrut să-i transmită feciorașului ei student că are mare nevoie de el și că se descurcă destul de greu cu treburile casei, deși ceilalți doi băieți o ajută așa cum pot însă nu avea acea îndemânare a lui Dragoș. Băieții în schimb, își narau isprăvile lor cu o doză de încântare dar și de invidie pentru libertatea pe care credeau că o are fratele lor mai mare.
	A doua zi, pe când mijeau zorii, toată familia era în picioare. După ce au hrănit orătăniile și patrupedele din jurul casei, au pornit cu sapele pe umăr spre ogorul de porumb. Ziua toridă, a trecut foarte greu. Dragoș, dezvățat de treburile câmpului, numai avea răbdare să vină seara. Când soarele a plecat peste deal, prășitorii au răsuflat ușurați. Pe ogor se aflau doar porumbul care respira în voie fiind eliberat din strânsoarea ierburilor ucigașe.
	În seara acea, Dragoș s-a dus la iubitul său învățător. Avea să-i spună atâtea lucruri. Aștepta cu nerăbdare momentul întâlnirii cu părintele său ideologic. Era copleșit de emoții. Deși era grăbit, nu putea să nu-i salute pe cei cu care se întâlnea în calea sa. De fiecare dată când vreun cunoscut voia să intre în vorbă cu el, îi răspundea că se grăbește și că va avea timp să discute în zilele următoare cât va mai sta în sat.
	Acasă l-a învățător, l-a întâmpinat o femeie în vârstă. Acest fapt l-a mirat deoarece știa că dascălul locuia singur. Ea s-a prezentat ca fiind mama lui Andrei Gheorghevici, venită aici pentru ași petrece anii grei ai bătrâneții alături de feciorul ei. Când a intrat în curte, l-a zărit pe îndrumătorul său așezat pe prispă răsfoind o carte la lumina ultimei licăriri ale zilei.
-	Bună seara, Andrei Gheorghevici! își salută Dragoș profesorul.
-	O, tu erai, Dragoș. Bună seara!
-	Da, eu. Tocmai am venit acasă și am hotărât să trec pe la dumneavoastră.
-	Bine ai făcut, mă băiatule, chiar m-am gândit zilele astea la tine. Hai ia un loc lângă mine.
-	Mulțumesc frumos, zise respectuos Dragoș.
-	Hai, tinere, povestește-mi ce a-i mai făcut în ultima vreme.
-	Primul an de studenție a trecut foarte bine. A fost un timp foarte frumos. Mulțumesc pentru recomandarea  de a merge la Institutul Pedagogic
-	Mă băiatule, eu nu fac greșeli când este vorba de ucenici mei. Eu am văzut în tine un mare potențial pedagogic. Sper ca într-adevăr să se împlinească așteptările mele în privința talentului tău.
	Apoi Dragoș a început să-și depene ghemul de amintiri adunate în decursul anului. I-a povestit despre lecțiile pe care le audia cu plăcere, despre cărțile pe care le citise cu mare nesaț, despre colegul de cameră, despre examenele finale și despre vizita sa la Moscova. Cu multă emfază i-a relatat despre angajamentul său leninist și despre idealurile sale comuniste. N-a trecut cu vederea nici etalarea darului său de dascăl pe care l-a folosit din plin în discuția cu micii fotbaliști. N-a scos, însă nici un cuvânt despre abominabilele sale fapte săvârșite în timpul excursiei. 
	În timp ce fostul elev își rostea discursul său, pe fața învățătorului se putea citi o oarecare mândrie. Ucenicul său era pe calea cea bună. 
-	Am reușit să fac din acest pui de creștin, un vlăstar comunist, își zicea în sinea sa Andrei Gheorghevici.
	Deja se înnoptase, iar Dragoș nu contenea cu prelegerea sa. Așa că învățătorul l-a oprit politicos și l-a invitat să vină și mâine seară pentru a continua starea de vorbă. 
-	Trebuie, neapărat, să ne întâlnim și să discutăm în privința unui lucru important care are de-a face cu familia mea.
-	Cu siguranță, vom avea mâine timp să discutăm. Acum du-te este târziu deja, iar mâine deși este vacanță, ne așteaptă multe treburi pe lângă casă.
-	Atunci, pe mâine. Noapte bună, Andrei Gheorghevici!
-	Noapte bună, Dragoș! 
	Terminase cu prășitul, așa că în ziua următoare, plecase cu frații săi să cosească iarbă pentru fân. Văcuța lor era o sursă sigură de hrană pentru familie. Dacă s-ar fi întâmplat ceva cu ea, le-ar fi fost imposibil să supraviețuiască în acele zile de sărăcie lucie. Ea le oferea lapte proaspăt din care putea să facă smântână, brânză sau chiar unt. Prin urmare, aveau mare grijă de Lunica. O numise așa, pentru că a fost fătată într-o zi de luni. Vara o dădeau în cireada formată din vacile vecinilor având grijă ca să le ducă la păscut cu rândul. Dacă unul avea o vacă se ducea o zi cu cireada, iar dacă avea două vaci, se ducea două zile. Iarna vitele stăteau la adăpost în grajduri fiind hrănite de către stăpân. Fiecare gospodar trebuia să își facă rezerve de nutreț pe care îl depozita în stoguri înalte care trebuia să-i ajungă până când pășunile se înverzeau iarăși.
	Fusese o zi toridă. În timp ce trăgeau la coasă, pe spatele dezgolit al băieților curgeau șiroaie de sudoare. Părul, adunat sub chipiurile cu cozoroc, era îmbibat și el cu transpirație. Aerul, îmbâcsit de miros de țărână, de iarbă proaspătă și de sudoare era uneori mișcat de brizele ușoare de vânt care îi răcorea din când în când. După ore întregi de muncă, iarbă dată la pământ era înșirată peste miriște ca să se usuce bine.
	Dragoș aștepta cu nerăbdare întâlnirea cu învățătorul său. De data aceasta avea să abordeze un subiect extrem de important. Se gândise mult la această discuție. Încercase de multe ori să-și rezume gândurile și să-și formuleze bine întrebările. Ucenicul dorea să-și întrebe mentorul cum să-și scoată mama din ghearele religiei. Avea nevoie de ajutorul lui Andrei Gheorghevici pentru ași lumina scumpa lui măicuță. Deși i se părea că deține o mulțime de argumente, se simțea neputincios în fața credinței simple ale ei. Ar putea ca mama lui să fie primul său convertit pentru ideologia ateistă.
-	Bună seara, tovarășe Andrei Gheorghevici, zise cordial Dragoș când l-a văzut pe profesor.
-	Bună seara, dragul meu elev, veni răspunsul menit să dea un caracter intim discuției.
-	Am venit să discutăm despre o întrebare extrem de importantă. Este despre mama mea.
-	Spune, Dragoș, care e problema?
-	Aș dori ca mămica să se debaraseze de ideile ei religioase învechite și să accepte noile învățături încărcate de adevăr și lumină ale ateismului și evoluției. Ea ține morțiș la credință. Am văzut-o rugându-se și citind din Biblie. În acele momente am simțit o furie pe care cu greu am stăvilit-o. Îmi venea atunci să mă duc, sa-i iau cartea acea blestemată și să-i dau foc. Ajutați-mă, vă rog, Andrei Gheorghevici, s-o aduc pe calea dreaptă.
-	O, bietul meu Dragoș, îmi pare rău pentru suferința ta, dar mă bucur pentru dorința ta înverșunată de a-ți lumina mama. De asemenea, îmi pare bine de convingerile tale de nestrămutat. Într-adevăr, trebuie să ne unim eforturile și să smulgem din mințile oamenilor buruienile otrăvitoare ale religiei. Biserica, pe parcursul anilor a orbit inimile unor popoare întregi. Din fericire pentru noroadele sovietice, jugul greu ale acesteia a fost sfărâmat. Astăzi ele sunt libere de toate vechile superstiții.
	Dragoș asculta cu gura deschisă, vrând parcă să absoarbă fiecare cuvânt și să-l țină acolo până când va ajunge acasă unde îl va descarcă asupra mamei sale. Apoi va fi martor al momentului când cătușele religioase se vor desface, iar ea va fi eliberată. 
-	Mama ta, continuă învățătorul ateu, trebuie să înțeleagă că de partea noastră este știința care a demonstrat că Dumnezeu nu există. El este doar o invenție umană născocită de mințile obtuze ale vremurilor antice și medievale. Tot ceea ce vedem în jurul nostru: plante, animale, oameni, dar și stelele, soarele, mările și râurile, au apărut la întâmplare de-a lungul a milioane de ani. Fenomenele naturale cum ar fi ploaia sau zăpada sunt niște procese fizice care au loc ca urmare a mișcării aerului, a vântului și a vaporilor. Omul nu este decât un animal evoluat. Charles Darwin în cartea sa Originea speciilor, demonstrează cu argumente solide acest adevăr. Pornind de la un punct minuscul, omul a traversat mai multe etape prin care organismul său s-a dezvoltat până când a ajuns ceea ce este acum. Strămoșul direct al ființei umane este maimuța. Savanții au descoperit o mulțime de asemănări între om și maimuță. Nu pot înțelege cum oamenii încă mai cred poveștile despre Dumnezeu și despre creație.
-	O, tovarășe, învățător, câtă dreptate aveți, îl întrerupse Dragoș. De-aș putea să-i pot prezenta aceste argumente și mamei mele. Aceste lucruri le-am citit și eu prin cărți. Chiar cartea lui Darwin am citit-o la Institut. Însă modul dumneavoastră de prezentare îl poate convinge mai bine decât orice carte. 
-	Odată omul, ajuns un animal superior cu rațiune și cu abilitatea de a vorbi are nevoie de armonie pentru a conviețui cu ceilalți indivizi umanoizi, dă Andrei Gheorghevici mai departe cu discursul său înflăcărat. S-a dovedit că nici o societate care a existat până acum nu a oferit omului un mediu bun pentru viață. Toate s-au bazat pe exploatarea maselor de oameni săraci și slabi de către cei bogați și puternici care formau aristocrația. Un rol esențial în această exploatare l-a jucat religia care era o mașinărie de manipulare și de îngrozire a maselor mari de oameni care se zbătea în ignoranță și în analfabetism. Odată cu Marea Revoluție din Octombrie, s-a instaurat o nouă orânduire socială bazată pe egalitatea dintre clase. Toți oamenii sunt egali și nu trebuie să existe diferențe dintre clase. Fiecare individ trebuie să contribuie cu toată puterea sa pentru propășirea binelui comun. Toți cei care se împotrivesc acestei  noi societăți trebuie distruși ca niște paraziți. Ei trebuie izolați, așa cum s-a întâmplat în ultimii douăzeci de ani. Culacii, adică cei care dețineau averi uriașe agonisite pe spatele țăranului, și care nu au vrut să împartă bunurile lor cu ceilalți dându-le în colhoz, au fost izolați de oamenii harnici și sinceri și duși să lucreze pe alte meleaguri ale patriei noastre. Tot așa s-a întâmplat și cu liderii religioși, care erau dușmanii țării conduși în secret de forțele imperialiste capitaliste care încercau să propage în continuare învățăturile lor creștine și să distrugă revoluția.
	Dragoș era copleșit de forța discursului. Vedea pe fața instructorului său, chelia mare, nasul ascuțit și bărbuța tovarășului Lenin. Avea impresia că însuși marele Îndrumător al popoarelor era în fața lui și îi vorbește.
-	Ține minte, băiete, tu ești un adevărat comunist. Luptă până la sânge pentru cauza partidului. Nu mai este mult și lumina lui va străluci peste toată suprafața pământului. Deja am cucerit o bună parte din lume. Bunăoară, am citit într-un ziar, că în România, copii de la grădiniță atunci când se așează la masă rostesc în cor Stalin și poporul rus, libertate ne-a adus. Dușmanii noștri fasciști și capitaliști au vrut să ne distrugă, dar nu au reușit. Trebuie să fim uniți și doar așa vom fi puternici. Lozinca noastră este: Proletari din toate țările uniți-vă! Așa că Dragoș mergi înainte cu mare curaj.
-	Mulțumesc, Andrei Gheorghevici, vorbele pe care le-ați rostit parcă mi-au dat aripi și mi-au aprins văpăi în piept. Sper din toată inima că voi reuși s-o aduc pe mămica pe calea cea bună.
-	Ce zici despre frații tăi? 
-	O, frații mei, sunt pe mâini bune la școală. Ei deja sunt niște urmași fideli ai lui Vladimir Ilici Lenin. Cred că vor fi și ei niște comuniști adevărați.
	Peste satul ascuns între dealurile din preajma Prutului, s-a lăsat un întuneric gros. Luna era acoperită de o pătură groasă de nori negri prevestind parcă lupta aprigă pe care trebuiau s-o ducă urmașii revoluției pentru luminarea oamenilor. Mama profesorului a aprins un bec instalat deasupra intrării în casă, a cărui lumină cădea peste fețele celor doi comuniști.
-	Este târziu acum, și s-ar putea să plouă. Așa că grăbește-te să ajungi acasă, zise profesorul obosit de rostirea acelui discurs înflăcărat.
-	Noapte bună! spuse Dragoș închizând portița. 
-	Noapte bună! auzi răspunsul învățătorului.
	Pe străduțele luminate pe alocuri de felinarele electrice de curând instalate, Dragoș se îndrepta spre casă. Sufletul său clocotea de ideile pe care le-a auzit în seara aceasta. La câțiva metri de casă, câteva dâre de lumină au spintecat întunericul nopții. Totodată câteva bubuituri de tunet au cutremurat satul deja adormit. Imediat a început să cadă cantități imense de apă. Dragoș era mulțumit că reușise să ajungă acasă la timp. Îl udase doar câțiva stropi de apă.
	 În casă, toți dormeau în întuneric. Și-a aprins lumina doar la bucătărie unde îl aștepta o porție rece de supă. Nu a mai încălzit-o, ci a mâncat-o rece împreună cu un boț de mămăligă și ceapă. În aceste clipe, Dragoș se simțea mulțumit de discuția avută cu profesorul. Mâine va avea loc confruntarea cu mama sa. Se simțea destul de puternic ca să înfrângă grumazul religios al mamei. Se vedea un adevărat luptător. În sfârșit mama sa va trecea în tabăra proletarilor.
	Plouase toată noaptea, și împrospătase aerul de afară. Colbul ulițelor s-a preschimbat într-un noroi cleios care ajungea până la genunchi, încălțându-i pe trecătorii nevoiți să iasă din case cu cizme mari de cauciuc. Dimineața, i-a întâmpinat pe locuitorii satului, un soare mare și vesel care promitea să netezească drumurile până când se vor usca. 
	Lui Dragoș îi plăcea să simtă glodul sub picioare, așa că a hotărât să iasă din casă și să se plimbe prin pădure. Fiind o fire retrasă, mereu era atras de pădure. Acolo putea să umble nestingherit de nimeni pe cărările dintre copaci și să asculte trilurile de păsări și zumzetul gâzelor. De multe ori, plimbându-se pe potecile întortocheate privea uimit la crengile copacilor care se împleteau cu ale celorlalți formând o perdea înfrunzită. Totodată era încântat de iarba colorată în toate nuanțele de verde. De asemenea, îi plăcea să se uite la covorașele multicolore de flori de prin luminișurile pădurii. Uneori rupea câte o floare, o ducea la nas și apoi preț de câteva clipe era îmbătat de parfumul ei. Apoi forma cu ele buchete și le ducea mamei sale. Câteodată își lua cu el, câte o carte, se așeza pe vreo buturugă întâlnită în drum și se adâncea în lectura ei, citind pe nerăsuflate până când îl apuca seara.
	Și de această dată, Dragoș și-a luat cu el o carte pe care o aduse de la biblioteca Institutului. Și-a propus să citească preț de câteva ore, după care avea să își înjghebe discursul apologetic prin care o va converti la adevăratele învățături pe mamă-sa. Când a deschis cartea, iar privirea lui a început să se plimbe pe rândurile negre așezate pe paginile albe, mintea sa refuza categoric să-și deschidă ușile pentru a primi cuvintele din carte. Nicidecum, nu se putea concentra la conținutul lecturii. Mereu gândurile lui Dragoș alergau spre discuția serală pe care urma s-o aibă cu maică-sa. 
	Din când în când, culegea câte o floare pe care o găsea a fi frumoasă. Până seara, deja a adunat un buchețel destul de mărișor din floricelele culese de diferite culori și mirosuri, pe care avea de gând să-l dea mamei sale. 
	Soarele zvântase, cu puterea lui arzătoare, drumurile noroioase din sat și cele de pe ogoare, dar și potecile din pădurea bătrână. Tânărul comunist, înflăcărat de propriile idei, s-a dus direct acasă, trecând pe lângă lanurile coapte de grâu, pajiștile înverzite care serveau drept imașuri pentru oile satului și pe lângă livada tânără de meri. Altădată le privea, cu mare admirație, fiind fascinat de frumusețea acestora, dar acum aproape că nici nu le observa.
	Mamă-sa, toată ziua și-a petrecut-o spălând rufele celor patru membri ai familiei. Odată pe săptămână ea avea obiceiul să spele hainele murdare din casă. Deși era modestă îi plăcea curățenia și îi îndemna mereu pe băieții ei să poarte haine curate. Spălatul rufăriei nu era o treabă tocmai ușoară. Mai întâi aducea apă de la fântâna din mahala. După care o încălzea și o turna într-o albie moștenită de la mama ei. După ce înmuia hainele în apa caldă, le freca cu săpunul de rufe făcut de către ea din untură de animale. Apoi urma clătirea rufelor în câteva ape curate, iar în final le agăța pe o sfoară legată de doi pari și aștepta ca să zbicească.
	În timp ce anina ultimele haine pe frânghie, intră Dragoș pe portița casei. Deși simțea un imbold puternic să-l cicălească deoarece o lăsa-se să se descurce singură cu hainele, întrucât și frații săi dispăruse undeva prin sat, nu-i i-a reproșat nimic. Era mulțumită că avea deja un fecior mare care venise în vacanță acasă.
-	Bună seara mama! zise Dragoș, abia trăgându-și răsuflarea.
-	Bună feciorașule! Ce-ai mai făcut astăzi?
-	Nimic deosebit. Am fost în pădure. Uite, ți-am adus acest buchețel, ca un semn al dragostei mele.
-	O, mulțumesc. Ce frumos din partea ta, zise mama cu mare mulțumire, ducând buchetul la nas pentru a-l mirosi.
-	Cum a fost plimbarea?    
-	O, foarte bine. Am vrut să citesc, dar nu m-am putut concentra. M-am gândit toată ziua cum să discut cu matale o chestiune foarte importantă.
-	Te-ascult, dragule. Te văd așa mare și deștept. Cred că într-adevăr este ceva foarte important ceea ce vrei să vorbim.
-	Mai întâi dă-mi ceva să mănânc.
-	Am făcut de dimineață niște sărmăluțe. Imediat le încălzesc și te chem la masă.
	Mulțumit, că mama preparase preferatele lui sarmale, s-a dus în fundul grădinii și în timp ce aștepta, a cules un pumn de cireșe pe care le-a îndesat în gură, încercând să-și astâmpere nițel foamea. Nu după multă vreme auzi:
-	Dragoș, hai la masă. Ți-am încălzit sărmăluțele și le-am așezat la masa. Cred că o să-ți placă.
-	Vin mamă, chiar acum.
	Pe masă aburea o oală plină de sarmale învelite în frunze de viță-de-vie și în foi de varză. Alături era o ulcică de smântână cu o lingură mare în ea. Pe un fund de lemn se afla un boț de mămăligă. Pe măsuță mai erau puse două farfurioare lângă care erau așezate furculițe. Mica masă era încadrată de două scăunele.
	Fiul și mama s-au așezat la masă. Înainte de a începe să mănânce, femeia a murmurat ceva care aducea a rugăciune. Văzând-o, lui Dragoș i-a picat fața, dar nu a zis nimic. Imediat s-a înviorat, când a băgat în gură prima sărmăluță tăvălită în smântână. Bucatele erau așa de gustoase că i-ar fi lăsat gura apă oricărui om care s-ar fi aflat prin preajmă. Maică-sa avusese grijă să pună în sarmale cantități egale de orez și carne. Rareori își permitea să gătească cu carne. Acum, însă a lăsat deoparte spiritul de economie și a tăiat o găinușă ca scumpul ei băiat să mănânce și cărniță. Dragoș înghițea aproape fără pauze. I se părea că nici Chișinăul, nici Moscova nu-i i-a oferit un asemenea deliciu și că mama lui este cel mai bun bucătar din lume. 
-	Mamă, mulțumesc pentru sărmăluțe. Sunt cele mai gustoase din lume. 
	După ce au mâncat, s-au așezat amândoi pe prispa casei. Deja se făcuse întuneric.  Au stat o vreme în liniște ascultând cântul greierilor. Cei doi frați mai mici încă nu s-au întors. Pe străzi se mai auzea câte un lătrat de câine. Prin case s-au aprins luminile, iar gospodinele ieșeau pe uliță să-și cheme odraslele de la joacă. 
-	Mamă, știi ce-am vrut să discutăm? sparse tăcerea Dragoș tăcerea.
-	Spune, puiule.
-	Mamă, te-am văzut rugându-te înainte de masă. Tocmai despre asta am vrut să vorbim.
-	Da, scumpule, zi ce te frământă în legătură cu rugăciunea.
-	Știi că acum trăim alte vremuri. Știința a demonstrat că Dumnezeu nu există și că toată chestiunea asta religioasă este o invenție umană. Biserica a ținut sub jugul ei mase întregi de oameni prin religie. Popii au născocit o carte numită Biblia, în care au scris tot soiul de porunci și superstiții pentru a băga frica în oameni. I-au speriat pe oameni cu legenda despre iad. De asemenea i-a ademenit cu raiul. Cică dacă ești credincios și asculți de legile biblice, după moarte vei merge în rai, iar dacă încalci acele porunci, vei merge după moarte în iad. Secole întregi lumea a fost manipulată de către conducătorii lacomi ai Bisericii. Mamă, matale, trebuie să renunți la aceste baliverne. Acum trăim vremuri noi, când omenirea se deșteaptă din somnul ignoranței, iar lumina adevărului pătrunde în casele oamenilor deschizându-le ochii întunecați. Toți intelectualii și savanții au demonstrat cu argumente științifice că într-adevăr Dumnezeu nu există. Tot ceea ce contează este viața de pe pământ, care trebuie trăită în armonie cu ceilalți oameni. Noua orânduire, puterea sovietelor, stabilită prin Marea Revoluție Socialistă din Octombrie din 1917, a adus lumina pe pământ. Ei îi datorăm mulțumirile noastre pentru că ne eliberat din lanțurile ignoranței. Marele Lenin a rupt jugul care apăsa greu al Bisericii. Acum noi suntem liberi și trebuie să luptăm pentru a duce această lumină până în cele mai depărtate colțuri ale planetei. Personal, sunt bucuros de convingerile pe care le am. O, cât aș vrea să le împărtășești și tu. Îți pun toate astea nu atât din datoria de luptător de clasă, ci din dragoste pentru dumneata care m-ai născut și mai crescut.
	Preț de câteva minute, niciunul dintre ei nu a mai scos nicio vorbă. Peste ei se lăsase o liniște apăsătoare. Apoi mama, ridicându-se de pe prispă, a zis:
-	Eram sigur că despre asta ai vrut să discuți cu mine. De când ai venit te-am observat cu coada ochiului atunci când citeam din Biblie și ți-am văzut tristețea pe față. Îmi pare rău de tine, feciorașule, că ai aruncat la gunoi credința ta pe care ți-am semănat-o în suflet când erai mic. Dar eu nu pot să fac nimic, este decizia ta, și eu nu pot decât s-o accept. Văd că și frații tăi îți calcă pe urme în privința ideilor ateiste. Nici pe ei nu pot să-i opresc din drumul lor. Cât despre mine, eu nu pot să renunț la crezul meu. Sunt o femeie fără multă carte și nu pot să aduc argumente prea multe, dar nu pot să renunța la Dumnezeu. Sunt convinsă că doar El ne-a purtat de grijă în anii grei de război și de foamete. Cred că El ți-a trimis în vis acel țăran care te-a sfătuit cum să supraviețuim. 
	O tristețe adâncă se întipări pe fața lui Dragoș. Ar fi vrut acum să jubileze, dar în locul triumfului, el gustă din cupa amară a înfrângerii. Prima lui bătălie, în misiunea sa, de a răspândi lumina socialistă a eșuat lamentabil. Cum va putea să-i convingă pe alții, dacă el nu a putut-o convinge pe mama lui care era o femeie fără carte? Ar trebui să studieze mai bine învățăturile marxist-leniniste. Ar trebui să fie mai convingător în prezentarea ideilor ateiste și evoluționiste. De ce oamenii sunt încăpățânați și nu vor să accepte adevărul științei? 
-	Mamă, de ce ești așa de încăpățânată? Visul acela a fost un produs al gândirii și al dorinței de supraviețuire, iar purtarea de grijă a lui Dumnezeu, nu a fost decât sudoarea frunții noastre. Am supraviețuit lipsurilor, pentru că am muncit cu mâinile noastre. Uită-te la mâinile tale crăpate de muncă și arse de ger și soare. Nu ele ne-au hrănit și ne-ai crescut? Care Dumnezeu? Nu este decât o închipuire de a oamenilor. Cred că, credința în El va dispare odată cu generația în vârstă. Astăzi copii sunt de mici încadrați în organizația de octombrei, și se mândresc că sunt nepoții lui Vladimir Ilici Lenin. Mai târziu, aceștia, intră în rândurile pionerilor, după care, se înscriu în organizațiile comsomoliste și în sfârșit ei primesc carnetul roșu de comuniști adevărați. Cum să nu dea roade un astfel de proces de educație? Mai mult decât atât, toți medicii, învățătorii, inginerii, ofițerii, milițienii, președinții de colhozuri și cei ai sovietelor sătești sau orășenești, brigadierii, fruntașii, o mulțime de muncitori și țărani s-au înscris în Partidul Comunist și sunt mândri să fie urmași ai lui Lenin și luptători ai cauzei sale. 
-	Feciorașule, iubitule, te rog nu insista. Știi că te iubesc ca lumina ochilor. Ți-aș da tot ce-i mai bun sub soare. Dar nu-mi cere să mă dezic de credință. Nu pot să-mi vând sufletul, zise maică-sa. Uite la stele, la flori, la iarbă, la copaci, la trupul tău. Cum puteau să apară la întâmplare? 
-	Cum, zise Dragoș furios, în timp ce plesni un țânțar care i se așezase pe frunte, dumneata mă iubești, dar respingi cuvintele mele? De ce te ții morțiș de religia ta? Ea te va distruge. De ce nu vrei să fii un om liber? Nu înțelegi că tot ce ne înconjoară a apărut în urma unui proces îndelungat de evoluție?
-	Nu, Dragoș, nu mai stărui. Eu rămân la credința și Dumnezeul meu.  
	Supărat, Dragoș a intrat în casă, trântind ușa după el. Și-a aruncat într-un colț hainele și s-a vârât sub plapumă, încercând să adoarmă. Somnul, însă, nicidecum nu voia să îl viziteze. Simțea în sufletul său o tristețe adâncă amestecată cu furie. Afară s-a auzit scârțâitul portiței însoțit de câteva șoapte pe care le recunoscu a fi a fraților săi mai mici. Ținea la ei, dar nu putea să aibă o relație foarte apropiată cu aceștia. Așa că nu a dat prea multă însemnătate, sosirii celor doi băieți, și gândurile i s-a întors înapoi la falimentul discuției de adineaori. 
	Peste câteva ore, pe cer a apărut o dungă de lumină. Cocoșii au prins a cânta fiind îngânați de câte un lătrat de câine și muget de vacă. Totodată printre ramurile înfrunzite ale pomilor au început să cânte melodios o mulțime de păsări. De-abia atunci Dragoș se lăsase în brațele somnului. 
	În ziua următoare, dar și în celelalte zile Dragoș aproape că nu schimbaseră nici o vorbă cu mamă-sa. Treceau unul pe lângă altul ca doi străini. Ea îi făcea de mâncare, și i-o  punea pe masă, iar el mânca în tăcere. Nici cu ceilalți membri ai familiei, nu prea a fost comunicativ. Părea că se abătuse peste căsuța acoperită de stuf din vârful dealului un nor negru de tristețe. 
	Peste o săptămână, tristețea a pornit să se risipească, iar în casă a început să se audă iarăși vorbe. Le era tuturor dor de cuvinte. Au obosit de-atâta tăcere. Simțeau cum îi chinuia sete de comunicare. 
	Deși încă simțea că rana orgoliului său mai sângerează, Dragoș încerca să-și-o oblojească cu pansamentul uitării. În fond, își zicea el, fiecare are dreptul să creadă sau să nu creadă. Ori acesta era un drept fundamental apărat de constituția Uniunii Sovietice. Ea rămânea mama lui și nu avea de gând să se răzvrătească împotriva ei. Oricum ea era din generația înapoiată cărora doar mormântul le putea smulge convingerile.

	
	La data de 1 septembrie, Dragoș urma să înceapă al doilea an de studii la Institutul Pedagogic din Chișinău. Cu câteva zile înainte, el a sosit în oraș pentru ași ocupa un loc în cămin și a se pregăti pentru începerea anului universitar. 
	În autobuzul care-l aducea spre școală, Dragoș avea un sentiment de victorie. Deși nu o câștiga-se pe maică-sa de partea sa, era mulțumit că în zilele de vacanță pe care le-a petrecut în satul său, nu avuse nici o aventură amoroasă și nici nu pusese strop de alcool în gură. Aproape că îi venea să-i mulțumească tovarășului Lenin, pentru că umbra acestuia care bântuia pe tot cuprinsul țării, l-a motivat să se abțină de la aceste fapte nelegiuite. Fiind la țară, a avut câteva ocazii de a călca strâmb, dar a respins cu mare succes aceste ispite.  Totuși, nu de puține ori în aceste zile, se gândise cu multă amărăciune la destrăbălarea în care a fost implicat în excursia pe care o făcuse în Moscova. 
	De asemenea, uneori îl copleșeau amintirile cu Olga de care se îndrăgosti-se. Cu ea ar fi avut un viitor strălucit atât în familie, cât și în plan ideologic. Și-ar fi dorit s-o întâlnească din nou, însă nu avea habar cum ar putea s-o facă. Știa că învață la facultatea de contabilitate, dar nu știa la ce instituție. I-a venit, însă o idee, s-o caute la fiecare universitate care avea astfel de facultăți.
	Când a coborât din autobuz, mirosul puternic de benzină și de canalizare, i-a atacat simțul olfactiv. În același timp, urechile sale au fost agresate de zgomote puternice de automobile și camioane, fabrici și uzine. 
	Ca atunci când venise prima dată în oraș, Dragoș s-a dus la o gheretă de unde a cumpărat o înghețată. La țară, nici pomeneală de un asemenea deliciu. Apoi s-a așezat pe o bancă, situată sub un tei, pe marginea unei străzi și a început să-și savureze înghețata.
	La o intersecția a două străzi largi pe care circulau camioane, autobuze și troleibuze, se afla un chioșc de ziare. Le duseră lipsa. În sat parcă ar fi fost rupt de realitate. Nu avea cum să pună mâna pe nici un ziar, întrucât nu mai ajungea gazetele în cătunul său. Și-a cumpărat un cotidian destul de gros și s-a așezat pe aceeași bancă de sub teiul înfrunzit. A citit cu nesaț fiecare articol. 
	Pe prima pagină era un articol mare sub o fotografie care reprezenta plenara unui congres al PCUS, în care se spunea despre marile realizări în toate domeniile ale oamenilor muncii de la sate și de la orașe. Se mai relata despre recoltele bogate de cereale de pe tot cuprinsul țării și despre creșterea producției zootehnice. Totodată erau elogiate reușitele constructorilor care construiseră o mulțime de blocuri de locuit, de drumuri și de fabrici. În același timp erau omagiate meritele artiștilor care contribuiau intens la progresul comunismului, nu erau trecute cu vederea nici eforturile pedagogilor care lucrau cu abnegație întru educarea noii generații. 
	În următoarele pagini ale gazetei, erau articole prin care era scoasă în evidență, pregătirea și rolul armatei sovietice care garanta liniștea oamenilor păcii din țară. În același timp, Dragoș a mai putut citi și despre țările socialiste a căror nivel de trai era net superior statelor capitaliste. De asemenea, în cotidian era înserat și un articol critic la adresa Statelor Unite și a Europei occidentale, în care se reflecta șomajul ridicat, marșurile de protest ale studenților și muncitorilor, aspirațiile imperialiste în Asia de Sud-est, Africa și America Latină dar și felul de a ține nivelul ridicat al prețului la grâu prin aruncarea a tonelor întregi în ocean.
	Pe ultima pagină, se afla un text scris de un jurnalist ateu, prin care lua în derâdere biserica și clericii. Articolul susținea ferm că în curând ochelarii religioși vor cădea de pe ochii oamenilor de pretutindeni și ei vor vedea lumina clară a adevărului științific.
	În colțul de jos al ultimei pagini, Dragoș a văzut caricatura unui căpcăun îmbrăcat în smoching și având un joben îndesat pe cap de sub care ieșeau niște urechi de măgar. Această ciudățenie, era călare pe o rachetă nucleară pe care scria „SUA”.
	După ce a citit cu multă plăcere ziarul, și-a luat bagajele și s-a urcat într-un troleibuz care l-a dus direct la cămin. Acolo, după câteva formalități, a primit aceeași cameră pe care o avusese și anul trecut. Spre bucuria sa, a aflat că îl va avea iarăși pe prietenul său Grigore în calitate de coleg de cameră. Abia aștepta să-l întâlnească și să afle de ce nu a putut să vină cu el în călătoria pe care a făcut-o în capitala țării. 
	I s-a spus la administrație că putea chiar din acea zi să ia masa la cantina școlii, așa că după ce și-a dus lucrurile în cameră, s-a îndreptat spre sala de mese pentru a mânca. Când a ajuns înapoi în cameră, l-a văzut pe Grigore care își desfăcea bagajul. A urmat o îmbrățișare lungă și caldă ca între doi oameni apropiați care nu s-au văzut de mult timp.
	Desprinzându-se din brațele colegului său, Dragoș întrebă:
-	Ce s-a întâmplat, Grișa cu tine?
-	O, îmi pare rău că nu am putut să vin la Moscova. Am fost internat în spital din cauza unei gastrite acute. Nu am putut să te anunț. Sper ca agenția turistică să-mi returneze banii. Cum a fost?
-	A fost extraordinar de bine. Orașul este frumos și demn de a fi capitala țării noastre. Am vizitat mai multe obiective turistice, printre care și mausoleul lui Lenin. Acolo m-am simțit extraordinar de bine. 
	Ca peste tot, unde povestea despre această excursie, nu a vorbit nimic despre relația cu Olga și nici despre petrecerile nocturne. Voia să prezinte o imagine de a sa, impecabilă, demnă de un tânăr sovietic animat de idealurile socialismului. Nu putea să-i mărturisească nici celui mai apropiat prieten fărădelegile sale. Considera că acestea au fost uitate chiar de umbra lui Lenin întrucât s-a spovedit intens. 
	A urmat o noapte albă, în timpul căreia și-au povestit pe îndelete peripețiile, cu excepția acelor amintite, prin care au trecut în timpul vacanței. Și de data aceasta s-au legat cu jurământ să fie fideli cauzei partidului și să își dea toate silințele pentru a fi buni studenți, ca mai apoi să fie niște învățători destoinici. Misiunea lor era una foarte importantă, ei trebuiau să dăscălească generațiile următoare de copii care vor conduce destinele patriei.
	Chiar în prima zi de școală, cei doi băieți au fost dați drept exemplu pentru studenți. În discursul înflăcărat al directorului, Dragoș și Grigore au fost elogiați pentru meritele excelente la învățătură din primul an și că primii doi studenți din fiecare clasă vor fi premiați la sfârșit cu câte o sumă de bani.
	Acesta a fost un stimulent cât se poate de puternic pentru ca cei doi băieți să se apuce de carte chiar din prima săptămână. Deși examenele se dădeau doar în sesiunile de iarnă și de vară, astfel încât mulți studenți învățau doar în preajma acestora, Dragoș și amicul său și-a pus pe plan ca să petreacă după cursuri câte 3-4 ore în bibliotecă și să studieze sistematic. În plus fiecare dintre ei și-a propus să citească în fiecare săptămână cel puțin o carte.
	După trei zile de școală, lui Dragoș i s-a făcut un dor imens de Olga pentru care a început să aibă sentimente destul de aprinse. S-a gândit s-o caute pe la toate facultățile de contabilitate din oraș. Se ducea la fiecare instituție cu profil economic și întreba de ea. După câteva încercări, a dat de școala ei. Din nefericire, i s-a spus că s-a transferat la Universitatea din Moscova, întrucât s-a mutat acolo cu părinții ei. Vestea aceasta l-a ruinat psihologic pe Dragoș. Îi venea să plece după ea și să-i spună că o iubește și că-i va respecta hotărârile ei pudice așteptând-o până se va căsători cu ea. Dar cum ar putea să meargă acolo? Nu avea suficienți bani, și nici nu era sigur că o va găsi. I-a venit, însă, o idee. Îi va scrie o scrisoare pe adresa unchiului ei. Încă mai păstra petecul de hârtie cu adresa acestuia. Fapt ce s-a întâmplat chiar în acea după masă, reușind să ajungă la poștă înainte de închidere și să cumpere un timbru poștal pentru Moscova, apoi să arunce scrisoarea în cutia poștală.
	În următoarele patru săptămâni, fiind în așteptarea răvașului, a umblat prin campusul universitar mai mult absent decât prezent. Nu vorbea cu colegii săi, decât atunci când era întrebat. Și chiar pe Grigore uneori încerca să-l ocolească, fapt ce-i trezea nedumerirea acestuia. În privința cursurilor, însă, își dădea toate silințele să atingă noi performanțe. Și-a propus că dacă nu va primi nici un răspuns în timp de o lună își va descărca sufletul în fața prietenului său. 
	Așteptările lui Dragoș nu s-au încununat cu succes, fapt care l-a distrus pe bietul băiat. Preț de câteva zile, ieșea din cămin doar să se ducă la cursuri. Refuza chiar să meargă la bibliotecă și să se pregătească pentru lecții. Era într-un soi de doliu în care își înmormânta visul. Tovarășul său de cameră tot încerca să afle ce i s-a întâmplat, dar nu a scos nici un răspuns de la el. 
	După o săptămână de jale și tristețe, într-o seară stând culcat pe patul său, Dragoș, a izbucnit într-un plâns înăbușit. Nu își mai putea stăpâni tristețea. Simțea că emoțiile nu-l mai ascultă așa că nu le-a mai stăvilit. 
	Dintr-un colț al încăperii, așezat la masă cu o carte în mână, Grigore și-a aruncat speriat privirea asupra lui Dragoș. Fără să aștepte vreo explicație, s-a dus lângă el și l-a îmbrățișat strâns, comunicându-i prin gestul său că îi este alături.
-	O iubesc! O iubesc! O iubesc!
	Grigore se uita trist la prietenul său fără să spună nimic.
-	De ce nu răspunde? Unde s-a ascuns? De ce a dispărut? strigă Dragoș printre suspine, fără să aștepte vreun răspuns, numai pot fără ea. O vreau lângă mine. Știi Grișa, în tren când mergeam spre Moscova, m-am întâlnit cu regina frumuseții. O chema Olga. Era studenta la contabilitate aici în Chișinău. Ne-am îndrăgostit unul de altul de la prima vedere. Se ducea la unchiul său. Ne-am întâlnit și acolo de câteva ori. Apoi a dispărut și nu pot să dau de ea. Am înțeles că s-a transferat la studii în Moscova. I-am scris la adresa unchiului ei, dar nu mi-a răspuns.
-	M-am gândit, că despre asta este vorba, zise Grigore. Îmi pare rău pentru tine. Spune-mi cum te pot ajuta.
-	Nu, nu mă poți ajuta în nici un fel.
-	Lasă că o să treacă suferința și o să întâlnești alte fete mai bune și mai frumoase. Mama lor nu a murit, încercă Grigore să-și liniștească amicul.
	În acele clipe, cei doi prieteni au avut poate cea mai sinceră discuție. Fiecare și-a deschis sufletul în fața celuilalt mărturisindu-și sentimentele pe care le nutreau referitoare la sexul opus. Așa, a aflat Dragoș despre frământările lui Grigore în legătură cu o fată din satul său, pe care o iubea în taină, neavând curajul să i-o mărturisească. Tot astfel, Grigore a luat cunoștință despre iubirea rănită a lui Dragoș. Acesta din urmă îi povestise pe larg cum a petrecut timpul cu Olga și care a fost motivul despărțirii. 
	A doua zi, Dragoș nu a venit la cămin după cursuri și nici nu s-a dus la bibliotecă. Pașii săi, însă, l-au purtat prin parcul din apropiere care mai mult aducea a pădurice sălbatică. A hălăduit pe potecile înguste ale acelei grădini publice până când s-a așezat pe malul iazului împrejmuit de papură care se găsea în mijlocul dumbrăvii. Privirea lui se odihnea pe luciul apei în care se oglindeau copacii de pe țărm. Briza forma valuri mici pe care plutea pâlcuri de rațe. În urechi îi pătrundea sunetul puternic al broaștelor care orăcăiau. Din când în când își ridica privirea și urmărea cum diferite păsări desenau cercuri pe bolta cerească. Deși era încântat de priveliște, inima lui încă sângera. A venit aici să-și plângă amarul și să-și înmormânteze dragostea răpusă. Avea s-o înfășoare într-un giulgiu antic imaginar și apoi s-o arunce pe fundul adânc al heleșteului de unde să n-o mai poată scoate niciodată.
	A stat acolo, agonizând, preț de câteva ore. Când umbrele serii au prins a se furișa printre copacii colorați în toate nuanțele toamnei, alungând razele soarelui, Dragoș a luat-o încet spre cămin. Ajuns acolo, i-a povestit lui Grigore, fără să fie întrebat, unde și-a petrecut după amiaza. Acesta, fiind un băiat cu mult bun simț nu a insistat să afle ce a făcut acolo. 
	Încet, lucrurile au intrat pe făgașul lor, și Dragoș a început să se afunde în studiu. S-a transformat iarăși în șobolanul de bibliotecă de altădată. I-a revenit cu mare intensitate pasiunea lui pentru cărți și pentru învățătură. În dorința lui de a escalada munți de cărți și-a făcut înscriere și la alte câteva biblioteci din oraș. Dimineața se ducea la cursuri, iar după masă o petrecea prin sălile de lectură a bibliotecilor. Dragoș nu doar citea la nebunie, dar își făcea și notițe, iar după ce termina de citit vreo carte întocmea un rezumat însoțit de un comentariu asupra lucrării. În câteva luni, avea deja caiete groase cu recenzii. Citea mai tot ce-i cădea în cale: beletristică, lucrări științifice, piese de teatru și chiar poezie. Era încrezut că lecturile îi vor vindeca definitiv inima lui rănită. Lucru care s-a și întâmplat.
	De Crăciun, când mama lui cocea cozonaci și împodobea bradul, amintindu-și de nașterea lui Isus, Dragoș rămânea la Institut și participa la o serată dedicată ateismului. În timpul căreia se ridiculiza creștinismul prin glume, caricaturi și chiar mici scenete de teatru însoțite de discursuri înflăcărate rostite de unii profesori și studenți atei. Totodată se amintea de lupta înverșunată împotriva superstițiilor religioase și a bisericii accentuându-se marile victorii ale revoluției proletare în războiul anticreștin. 
	Lui Dragoș îi plăcea să meargă al astfel de evenimente. Aici se simțea în largul său. De fiecare dată era învăluit de emoții copleșitoare de patriotism sovietic. 
	Pentru ceremonia din anul acesta, chiar el trebuia să țină o cuvântare. Așa că timp de câteva săptămâni s-a pregătit studiind și scriindu-și discursul. Era așa de familiar cu mesajul textului, încât îl stăpânea pe de rost. Când a ieșit la tribună, în aplauzele celor prezenți, a ținut cuvântarea sa, fără să aibă nici măcar o notiță. Expunerea lui, a stârnit furori, iar l-a sfârșit a fost aplaudat îndelung la scenă deschisă. Directorul, dar și ceilalți profesori, erau de-a dreptul frapați de patosul acestui băiat venit de la țară. „Va fi un comunist de mare calibru”, își ziceau ei. Înflăcărarea și elocința sa, dar și reacția publicului l-a șocat chiar și pe Dragoș. Nu-i venea să creadă că era el cel care a ținut cuvântarea.
	După serată, împreună cu Grigore s-a dus să celebreze acest succes la o cafenea din centrul orașului. Localul părea a fi mai mult un bar a cărui interior era îmbâcsit cu un fum gros de țigară că puteai să-l tai cu lama. La mesele din încăpere erau așezați câțiva bărbați cu sticlele de votcă, de bere și de vin în fața lor. Peste tot se auzeau glume vulgare și înjurături. În spatele tejghelei stătea un bărbat înalt și spătos cu o chelie pronunțată sub care se reliefa o  fața smeadă care îi servea pe clienți fără mare tragere de inimă. Pe rafturile încărcate cu băuturi alcoolice se aflau și câteva sticle de răcoritoare carbogazoase numite indiferent de conținut limonade. 
	Apropiindu-se de vânzător, cei doi amici i-au cerut două sticle de suc pe care toată lumea îl numea, indiferent de marcă, „limonadă”, arătându-i cu degetul ce fel de băutură  vor. Astfel omul solid le-a oferit două sticle de dushes – o băutură carbogazoasă cu aromă de pere. De asemenea, au comandat și două felii mari de ruladă cu cremă de ciocolată. Prin fumul gros, au zărit în fundul sălii o măsuță liberă și au mers să se așeze acolo. 
	De când Dragoș a venit din Moscova nu pusese nici o picătură de alcool în gură. Încerca să-i uite gustul și să-și respecte angajamentele făcute în seara straniului său botez comunist săvârșit în ploaie, atunci când s-a întors în Chișinău. După ce au băut sticlele cu dushes, și au mâncat rulada, Dragoș a simțit dintr-o dată o poftă nebună de ceva mai tare. Prietenul său, i-a zis că este timpul să plece, însă picioarele lui parcă erau lipite de podea. Pe de o parte voia să plece, iar pe de altă parte ar fi vrut să mai rămână și să bea măcar un păhărel de votcă. Se uita ba la ușa de ieșire prin geamul căreia se vedea cum cădeau fulgi mari și pufoși acoperind străzile și casele cu o plapumă albă, ba la raftul de băuturi care parcă îi făcea ochi dulci promițându-i să-l facă să se simtă bine. Tot oscilând, la un moment dat s-a ridicat sfidându-și colegul, și s-a dus direct la tejghea unde a cerut o sticlă de votcă și două păhărelele.
	Când s-a întors, Grigore plecase. Pe semne, că nu voia să-și tulbure mintea din cauza alcoolului. Dragoș s-a simțit liber. Nu-l va mai stingheri nimeni. A deschis sticla și a dus-o direct la gură, ignorând paharele. După ce a tras o dușcă, a simțit cum se încălzește și cum sângele încearcă să circule mai repede. A mai dat peste cap vreo două guri mari și a început să se înveselească și să intre în vorbă cu mușterii de la mesele vecine. Apoi când aburii alcoolului i s-au urcat bine de tot la cap, a început să cânte și să spună glume porcoase pe care le-a auzit de la unii colegi și pe care nu le-ar fi rostit niciodată dacă ar fi fost treaz. 
	La o oră destul de târzie, namila de barman, i-a dat pe toți afară și a încuiat taverna. Dragoș nu se mai putea ținea pe picioare așa că s-a întins pe o bancă ninsă. Avea să moară acolo înghețat, dacă un trecător milos nu l-ar fi transportat cu automobilul său și nu l-ar fi lăsat în sala de așteptare a gării care era plină de astfel de indivizi afumați și chercheliți. Administrația gării nu putea să-i arunce în frigul de afară așa că le permitea acestor nefericiți să petreacă nopțile acolo.
	Când, Dragoș s-a trezit, nu înțelegea unde se află. Era șocat să vadă în jurul său atâția  oameni nespălați și zdrențoși.  De asemenea, era surprins de scândura verde pe care dormise și de pereții cu vopseaua scorojită care mărgineau încăperea. Într-un final s-a dezmeticit, aducându-și aminte de beția din seara precedentă. 
	Rușinat, s-a ridicat de pe bancă și s-a îndreptat spre ieșire, sperând că nimeni nu-l cunoscuse. Pe drum spre cămin, conștiința sa comunistă și-a ascuțit colții și a început să muște puternic. Se simțea mizerabil. Ca atunci la Moscova în dimineața de după escapada nelegiuită, ar fi vrut ca pământul să-l înghită și să dispară complet. În timp ce auzea cum zăpada scârțâia sub picioare, cugetul său pătat și-a înălțat mâinile spre umbra nevăzută a marelui ideolog, implorându-i iertare pentru păcatele săvârșite în acea noapte. Dragoș nu putea să înțeleagă cum era posibil ca după un discurs așa de înflăcărat care l-ar fi convins pe oricine de valorile neprețuite ale partidului rostit la serată, peste câteva ore, să se coboare atât de jos și să se tăvălească printre bețivii care erau gunoaiele societății care trebuia stârpite din rădăcini.  
	În cameră, amicul său, stătea trist pe pat. Dragoș ar fi vrut ca acesta să-l mustre, chiar să-i tragă o palmă. În acest fel s-ar fi simțit ușurat că oarecum și-ar fi ispășit greșelile. Acesta însă nu i-a spus nimic. Nu i-a reproșat nici măcar cât îi negru sub unghie. Dragoș însă, a simțit din răceala acestuia mustrarea și când a vrut să spună ceva, Grigore i-a făcut semn cu degetul să tacă. După o tăcere îndelungată, prietenul său i-a spus:
-	Lasă că se mai întâmplă. Sănătoși să fim noi. Am pățit și eu odată așa, de aceea nu am vrut să stau și am plecat. 
-	Îmi pare rău de seara trecută. Dar hai să uităm, zise Dragoș, trântindu-se pe pat.
	În câteva clipe adormi așa cum era îmbrăcat.


	La acea vreme, în Chișinău apăreau tot felul de ansambluri culturale care încercau să-i distreze pe locuitorii urbei. În fiecare sfârșit de săptămână, se organizau diverse concerte în care evoluau interpreți de muzică ușoară și populară. De asemenea, la aceste manifestări participau și diferite coruri ce încântau urechea publicului. Totodată se dădeau spectacole de teatre care punea în scenă piesele celebrilor dramaturgi autohtoni sau de prin alte colțuri ai Uniunii Sovietice. Un loc aparte în multitudinea de showuri din Chișinău, ocupau reprezentările de circ care îi atrăgea mai ales pe cei mici. În cadrul reprezentărilor erau spectacole cu animale dresate, diverși clovni, jongleri, acrobați, precum și nelipsitul Budilov,  un munte de om care putea să ridice greutăți foarte mari a cărui putere ieșită din comun îi uimea pe toți.
	 La toate aceste spectacole a început să meargă Dragoș. A început să îndrăgească astfel de concerte și chiar să fie înnebunit după ele. Acolo simțea că-și revine și  că trăiește la cote maxime. Considera că trebuia să intercaleze studiul cu distracțiile. Așa că următorul semestru l-a petrecut atât în școală, cât și în sala de concerte. 
	Îi plăcea mai ales să frecventeze localurile unde se organizau serate umoristice. Acolo veneau tot soiul de comedianți și de scamatori care îi făceau pe spectatori să râdă în hohote. Luau în derâdere capitaliștii occidentali, boierii de altădată, precum și lenevia și prostia. Dar cei mai luați peste picior de către acești bufoni erau preoții și credincioșii. Ei erau prezentați ca fiind cei mai proști și naivi oameni din societate care bâjbâie prin beznă, ignorând lumina comunistă. Nu de puține ori, Dragoș a râs până i-au dat lacrimile ascultând glumele despre sărmanii prelați ai bisericii. Toate aceste anecdote nu doar că îl înveseleau pe Dragoș, dar și îl impulsiona mai tare în idealurile lui de a lupta cu creștinismul și de a-l lichida definitiv din societate.   
	La un astfel de spectacol, pe când se afla cuprins de febra veseliei, fiind aproape în delir, privirea lui s-a ciocnit de o față necunoscută întoarsă spre el care l-a făcut să tresară. Aceea față era încadrată de fire rebele de păr de un negru aprins revărsate peste umerii acoperiți de o bluză neagră. Apoi fața necunoscută, s-a întors spre scenă pentru a urmări spectacolul. Când sala s-a ridicat să aplaude la sfârșitul reprezentării, fata care i-a atras atenția s-a întors spre el. De data asta putea să vadă mai bine ochii ei negri, nasul ușor turtit, buzele roșii arcuite, forma obrajilor, dar și mâinile care se mișcau în ritmul aplauzelor.
	În acel moment Dragoș o fixă în memoria sa, și hotărî ca la ieșire să se ducă la ea și să o cunoască. Când lumea s-a îndreptat spre cele două ieșiri ale sălii, cu ochii ațintiți spre ea ca nu cumva s-o piardă din vedere, băiatul și-a croit drum prin mulțime direct spre dânsa. Când a ajuns lângă ea, fără să spună nimic a pășit alături de necunoscută până când a ajuns afară. S-a oprit să vadă încotro o va lua bruneta, încropindu-și un plan prin care s-o abordeze.
	Fata a început să meargă pe o străduță lăturalnică care se desprinde din strada principală și ducea într-un cartier mărginaș. Era deja întuneric afară și Dragoș se mira că domnișoara nu era însoțită de nimeni. Acest fapt l-a bucurat din două motive. Nu avea să-l stingherească nimeni când va vorbi cu ea și va avea ocazia s-o conducă acasă apărând-o în caz de nevoie.
	Luându-se după tânără, a mărit pasul și când a fost în dreptul ei a întrebat-o cât este ceasul.
-	Este ora șapte și cincisprezece minute, a răspuns fata, care tocmai se afla în lumina slabă a unui felinar de pe marginea străzii și a putut vedea acele ceasornicului de pe mână.
-	O, ce bine că mai am oră de vreme la dispoziție, zise Dragoș, vrând să-i dea de înțeles că este o persoană vajnică destul de ocupată. Hai să facem cunoștință. Eu sunt Dragoș, student la Institutul Pedagogic.
-	Eu sunt Ecaterina, studentă la politehnică. Îmi pare bine de cunoștință.
-	Ți-a plăcut spectacolul?
-	O, a fost foarte amuzant. Are talent actorul din seara aceasta. În glumele sale știe foarte bine să oglindească problemele societății. 
-	Da, are un simț al umorului foarte cizelat. Îl poate face să râdă și pe cel mai serios om din lume. Într-adevăr știe bine să atace pleava din societate. Cu siguranță că anecdotele lui contribuie substanțial la distrugerea superstițiilor religioase din țară.
-	Cred că este cel mai bun din breasla sa.
-	Pot să te conduc până acasă? schimbă Dragoș subiectul.
-	Dacă vrei, nu e nici o problemă, răspunse Ecaterina, spre surprinderea flăcăului.
-	Sunt onorat să conduc o domnișoară așa frumoasă ca tine, prinse Dragoș curaj.
	Deși era la începutul lui februarie, și gerul era încă stăpân în oraș, tânărul simțea cum îl învăluie căldura. Avea impresia că fruntea chiar îi era transpirată. Din nou simțea acele furnicături pe care le-a simțit în trenul care-l purta spre Moscova când a întâlnit-o pe Olga. Pentru o secundă gândul i-a zburat spre ea, dar foarte repede s-a întors înapoi. Ecaterina i se părea mai frumoasă și mai fermecătoare. Din primele clipe de când a văzut-o a fost vrăjit de prezența ei. 
	Trotuarul era curățat de zăpadă. Aceasta era adunată în grămezi pe marginea drumului în așteptarea primăverii. Printre stelele care licăreau în voie și-a făcut apariția o lună mare și plină. Așa că cei doi își continuau drumul sub clar de lună. Din când în când se întâlneau cu câte un trecător grăbit spre casă. De fiecare dată când apărea cineva Dragoș spera să nu fie vreun cunoscut. Nu avea chef să se vorbească a doua zi despre întâlnirea lui din seara acea. A avut noroc. Nimeni nu l-a cunoscut. 
	La un moment dat, Ecaterina a lunecat călcând pe un petic de gheață și mai să cadă direct cu fața pe trotuarul înghețat, dacă însoțitorul ei nu ar fi prins-o la timp. Atingerea lui i-a transmis niște fiori ciudați care au azvârlit-o în nori. Atunci s-a simțit atrasă de Dragoș pe care-l vedea ca pe ocrotitorul ei. 
	Când au ajuns la intrarea unui bloc cu patru etaje, Ecaterina i-a spus băiatului, că aici locuiește. Totodată i-a mulțumit pentru că a condus-o până acasă și că a ajutat-o să nu-și rupă nasul. 
	Dragoș era fericit. Pentru a doua oară în viața lui, simțea că inima îi clocotea de emoție. I-a propus să se întâlnească a doua zi în parcul din centrul orașului la ora patru pe când încă era ziua. Măcar de venit să vină pe timp de zi, iar de dus o va conduce el spre casă fără nici o problemă atunci când se va lăsa întunericul. Fără să stea mult pe gânduri, noua lui cunoștință i-a acceptat invitația și pe neprins de veste s-a apropiat de el și i-a furat un pupic pe obraz. Realizând ce i se întâmplă, Dragoș a roșit și i-a întors și el sărutul pe celălalt obraz. Apoi s-au despărțit.
	În seara acea geroasă, înstelată, învăluită în lumina lunii, pe când liniștea își făcea loc tot mai mult în oraș, băiatul de pe malul Prutului, se îndrepta spre cămin plutind parcă pe nori. I se părea că norocul în plinătatea lui a căzut peste el turnându-i toată fericirea din lume. 
	Culcat în patul său, Dragoș nu a mai putut dormi de atâta bucurie. Așa cum se întâmplă de obicei, când omul trăiește emoții puternice de bucurie, după cum, și atunci când trăiește emoții puternice de tristețe. În sfârșit, gândea el, o va uita pe Olga, care nu a fost vrednică de el, și se va apropia de Ecaterina. Pentru el, fata pe care a cunoscut-o în acea seară, era Ecaterina cea Mare, fosta împărăteasă a Imperiului Rus.  
	Ziua de școală a trecut greu și plictisitor. Vorbele profesorilor de la cursuri treceau pe lângă el, ca stolurile de păsări migratoare în graba lor de a fugi de frigurile iernii și de a ajunge cât mai repede în țările calde. În pauze, când era întrebat de vreun coleg ceva, el răspundea în grabă. Numai prietenul său Grigore îi știa taina, pe care i-o împărtășise înainte de a se culca în seara precedentă. Având cei șapte ani de acasă, pentru nimic în lume nu ar fi vrut să-l jeneze pe Dragoș, așa că a păstrat acest secret doar pentru el. Era hotărât să tacă până când amicul său avea să-i permită să vorbească despre aceasta.
	În sfârșit, când a sosit seara și soarele care avea program redus în zilele de iarnă a prins a se piti după blocuri, Dragoș a pornit spre locul de întâlnire. Cum mergea iuțind pasul, au început să cadă fulgi mari de zăpadă și să albească străzile, mașinile, casele, copacii, gheretele din jur. I se părea că i se întinde un covor pufos pe care el să calce și să se îndrepte spre iubita lui. La cotitura unei străduțe, l-a izbit un miros puternic de plăcințele. Atunci și-a dat seama că nu a pus nimic în gură și a început să-și simtă stomacul frământat. S-a gândit că poate ar face bine să cumpere câteva plăcințele și să le mănânce împreună cu Ecaterina. În felul acesta avea să spargă tiparul precum că trebuia să dea flori la întâlnire. Aceste bucate delicioase, i-a fi servit drept un buchet de flori de iarnă. Nu doar că miroseau bine, dar erau calde și foarte gustoase.  Zis și făcut, s-a apropiat de gheretă și a cumpărat patru plăcinte, pe care le-a învelit într-o coală de hârtie, după care le-a pus într-o pungă.
	Parcul unde trebuia să aibă loc întâlnirea era unul foarte frumos, chiar pe timp de iarnă. Aleile erau bine croite printre copacii desfrunziți și acoperiți de zăpadă, de parcă le-ar fi fost rușine de goliciunea lor și ar fi încercat să se acopere. Pe ambele părți ale cărărilor se aflau mormane de frunze rămase din toamnă și care erau acum acoperite de fulgii de nea.  În centrul parcului era o fântână arteziană, care vara era un loc de atracție pentru copii care se bălăceau în apa care țâșnea din mijlocul ei. Tot acolo se aflau tot felul de gherete, unde se puteau cumpăra băuturi răcoritoare, înghețată, vată dulce și alte delicii. Toate aceste chioșcuri erau închise și învelite cu omăt. 
	Anume în acest loc central lângă o bancă întroienită, îl aștepta pe Dragoș, frumoasa lui Ecaterina. Când, flăcăul a zărit-o, a fost șocat s-o vadă. Întotdeauna îi plăcea ca el să fie primul și să aștepte pe cel cu care trebuia să se întâlnească. Detesta ideea de a fi așteptat. Una dintre calitățile la care ținea cu strășnicie era punctualitatea. Învățase din cărți că aceasta este virtutea regilor. Așa că se lupta din răsputeri cu întârzierile, disprețuindu-i pe întârziați.
-	Salut, Ecaterina! Îmi pare bine că ai venit, zise Dragoș scoțând pe gură rotocoale de aburi.
-	Bună seara, Dragoș. Mulțumesc că ai venit.
-	Mi-ai făcut o mare surpriză. Credeam că eu te voi aștepta, dar s-a întâmplat exact invers.
-	Sunt în centru de câteva ore, așa că nu m-am mai dus acasă, ci am venit direct aici.
-	Uite, ți-am adus niște plăcințele. Sunt un fel de flori de iarnă, spuse băiatul întinzându-i minunățiile culinare.
-	O, sunt încântată, mulțumesc frumos.
	După ce le-a desfăcut, fata și-a luat două plăcinte și a început să muște din ele. Pe semne că era tare flămândă, de vreme ce a început imediat să le bage în gură. Dragoș, simțea că este un gentelman oferindu-i aceste delicii. Acum nu doar că era ocrotitorul și salvatorul ei, că a condus-o acasă noaptea și că a salvat-o de la cădere, dar era și cel care o hrănea. Uitându-se la ea cum mănâncă, a scos și el o plăcintă și a pus-o în gură încercând să mestece în același ritm. 
	Au stat o vreme lângă acea bancă, sub fulgii mari care cădeau liniștiți, povestindu-și istoriile vieții lor. Cum se întâmplă de obicei în astfel de împrejurări, fiecare dintre ei a avut mare grijă să menționeze doar acele detalii care l-ar fi impresionat pe celălalt. Ecaterina avea impresia că stătea în fața lui Făt-Frumos, iar Dragoș avea senzația că vorbea cu Elena Cosânzeana. 
	După un timp, mânați de frig, cei doi au pornit să se plimbe pe aleile pe care deja se așezase un strat frumușel de zăpadă. Deși se înnoptase de-a binelea, omătul imaculat făcea ca să se vadă totul în jur de parcă ar fi ziua. Trecătorii au început să se împuțineze. Zgomotul mașinilor se auzea tot mai rar. Printre copaci se auzeau croncănitul ciorilor. Zăpada continua să cadă în voie, bucurându-i pe cei doi plimbăreți care erau în al nouălea cer de fericire.     
	Seara târziu, pe când orașul era aproape pustiu, au ajuns la scara blocului Ecaterinei. Nici de data aceasta, nu s-a trecut fără pupături. Însă acestea, spre deosebire de seara trecută, au fost mult mai intense. Aproape îmbătat de pasiune, cu greu s-a desprins Dragoș din brațele Ecaterinei. Când aceasta a dispărut după ușă, a luat-o încet spre cămin. Era de-a dreptul înnebunit după această brunetă. Tot drumul până acasă s-a gândit doar la ea. Dacă i-ar fi stat în puteri, s-ar fi dus înapoi după ea și ar fi luat-o chiar atunci să-i fie soață. 
	În timp ce intra în cămin, a fost oprit de portar care l-a luat la rost că a întârziat. Și nu era prima oară când venea așa de târziu. Aproape că nu a băgat în seamă mustrarea, trecând pe alături și ducându-se în dormitor. Știa că portarul este un moșuleț de treabă că nu va face vreo reclamație în privința lui și că reproșurile au fost făcute mai mult din obligație.
	Zilele picurau, unele după altele, precum nisipul în clepsidră. Spre sfârșitul iernii, Dragoș a reușit să închege o relație destul de solidă cu Ecaterina, păstrând în mare taină legătura dintre ei. Doar prietenul său, Grigore era în posesia marelui secret. În fiecare seară când ajungea în dormitor și îl găsea pe colegul său treaz, Dragoș îi împărtășea acestuia felul cum a decurs întâlnirea. Deși amicul său îi împărtășea dragostea, în adâncul sufletului său era trist, deoarece aceste aventuri nocturne îi subțiau lui Dragoș dorințele de studiu. Pe zi ce trecea, acesta punea tot mai puțin accent pe școală. Deși ca cel mai bun student din clasă luasese toate testele și examenle cu brio, acum reușise să cadă la un test. În bibliotecă nu mai călcase de câteva săptămâni. Profesorii au început să se îngrijoreze pentru el și să se întrebe ce s-a întâmplat. Fiecare avertisment pe care îl primea, era ignorat în totalitate, de parcă ar fi fost orb și surd. 
	Singura rațiune, pentru băiatul amorezat, de a exista era Ecaterina pe care o pusese pe un piedestal și căruia îi aducea ofrande zilnice. Aștepta cu nerăbdare fiecare întâlnirea cu iubita lui. Atunci când era cu ea parcă timpul stătea în loc. Li se părea că ninge doar pentru ei, că vântul bate doar pentru ei, că ramurile copacilor din parcurile unde se întâlnesc se clatină pentru ei, că soarele care se arăta din când în când strălucește pentru ei, că mașinile de pe străzi se mișcă tot pentru ei. Adormea cu ea în gând și se trezea tot cu mintea la ea. De multe ori o visa noaptea, fapt care îi dădea o stare de euforie. 
	Uneori se duceau împreună la petreceri ale prietenilor Ecaterinei. Ea era din Chișinău și avea mulți prieteni cărora le plăcea să chefuiască. Acolo curgeau râuri de băutură, se dansa până se cădea de oboseală, se mânca pe săturate și se spuneau glume deocheate. Lui Dragoș a început să-i placă acest stil de viața. I se părea că trăiește cu adevărat. 
	Într-una dintre seri la un asemenea chef, s-a îmbătat criță. Nu se putea ține pe picioare așa că gazdele i-au permis să stea la ei peste noapte. Când s-a trezit lângă el se afla Ecaterina. Era ciufulită și se freca la ochi. 
-	Bună, Dragoș! Ai băut ca un porc, dar am avut grijă de tine.
-	Mulțumesc, zise băiatul dezmeticindu-se.
-	A fost așa de bine să dorm lângă tine. Ai fost extraordinar. De acum nimeni nu ne poate despărți.
-	Te iubesc, Katiușa. Ce bine că suntem împreună. Cred că după finalizarea studiilor ne vom căsători. Te vreau lângă mine pentru tot restul vieții.
-	Și eu te iubesc și vreau să fiu mama copiilor tăi și să îmbătrânesc alături de tine. 
	Aceasta a fost prima noapte pe care au petrecut-o împreună. De vreme ce s-a deschis o ușă pentru o astfel de viață cu greu se mai putea închide. Au urmat alte și alte nopți împreună. Uneori Dragoș avea un sentiment puternic de vinovăție. Mai ales că îl mai bântuiau aventurile nocturne de la Moscova. Când se ducea dimineața spre școală încerca să-și potolească conștiința printr-un fel de spovedanie comunistă. Cu timpul mustrările interioare băteau în retragere. După câteva săptămâni bune Dragoș se simțea liber. Considera că stilul său de viață era unul normal. Nici măcar Marele Lenin nu îl mai putea opri. Era om cu sânge, hormoni, mușchi și carne. Prin urmare tot ce făcea era firesc. Chiar marii lideri ai proletariatului îi vor înțelege faptele, deoarece erau și ei oameni.
	Grigore știa foarte bine de experiențele nocturne ale tovarășului de cameră și încerca să-l atenționeze fără a face mare vâlvă din asta. Toate aceste observații nu au făcut altceva decât să-l îndepărteze pe amicul său. Acestuia parcă i s-a pus pe ochi o ceață groasă. Nu voia să asculte de nimeni și de nimic. 
	Undeva în sufletul său, totuși mai pâlpâia o dorință de a studia, așa că uneori mai lua câte o carte în mână pe care încerca s-o citească în pauzele dintre întâlniri și cursuri. După o vreme, ajunsese chiar să îmbine viața amoroasă și cea de studiu, deși o făcea destul de stângaci.
	Când iarna, a făcut loc primăverii, ducând-se spre meleagurile sudice, natura a colorat totul în nuanțele sale verzi. Prin parcuri și pe marginile drumurilor s-au produs adevărate explozii de verdeață. Copacii răspândeau în voie parfumul florilor înfipte pe crenguțe. Peste tot se auzeau coruri de păsări, acompaniate de bâzâitul neîntrerupt al gâzelor, iar oamenii aruncau tot mai mult din hainele lor. Studenții își intensificau eforturile pentru a susține examenele de sfârșit de an. Locuitorii urbei se pregăteau să celebreze 9 mai, ziua victoriei asupra nazismului. 
	Într-una din aceste zile, pe când Dragoș se plimba cu iubita sa, pe o potecă dintr-un parc, încercând să se bucure de priveliște și să se îmbete de miresmele primăverii, Ecaterinei i-a venit dintr-o dată să vomite. Dându-se la o parte în tufișuri chiar a făcut-o. Când a revenit pe cărare, i-a spus prietenului său că se simte tare rău și că o doare infernal capul. Dragoș a încercat s-o liniștească, dar fără nici un rezultat. Așa că a condus-o până acasă sugerându-i să se culce.
	După aceea, un fior rece a trecut pe spatele lui Dragoș. Și-a adus aminte că citi-se undeva că femeile însărcinate adeseori trec prin stări de greață și că au amețeli. Inima a început să i se zbată, asemenea unei păsări prinse în capcană. Genunchii au început să-i tremure, cum tremură copacii bătuți de vânturi. Pielea i s-a făcut ca de găină. Pe față i s-a întipărit o frică teribilă. Oare să fie adevărat? Oare chiar este gravidă? Poate se înșeală? Poate a fost o situație obișnuită de slăbiciune cum se întâmplă multor oameni? Poate a mâncat ceva care nu i-a priit? Drumul spre casă a fost cumplit. Simțea că o ia razna. Ar fi vrut să se desfacă pământul în fața lui și să dispară în totalitate.  
	Întâmplarea din parc l-a zguduit din toate încheieturile. Șocul a fost mai mare decât dacă l-ar fi lovit vreun fulger. Totuși undeva în ungherele ființei sale, se furișase o firimitură de speranță. Mai trăgea nădejde că a fost doar o slăbiciune pasageră și că prietena lui se va simți bine, în scurt timp. 
	Nu după mult timp, Ecaterina i-a dat cumplita veste. În trupul ei, creștea o nouă făptură. De regulă astfel de anunțuri sunt cele mai fericite când sunt rostite în familie. Pentru ei însă situația era îngrozitoare. Acest moment avea să le schimbe viața. Ambii regretau amarnic că ajuns aici. Chiar și fără studii în domeniu, oricine știe că orice relație sexuală poate să genereze o sarcină. Cumva erau conștienți de acest fapt, dar de fiecare dată când se întâlneau erau orbiți de dorință și nu mai țineau cont de acest adevăr simplu. Întotdeauna se gândeau că lor nu li se poate întâmpla acest lucru.
	Afară timpul se încălzise foarte bine. Pe străzi puteai să vezi bărbați și femei cu mâneca scurtă și în pantaloni scurți care se înghesuiau la tarabele de înghețată și la aparatele de răcoritoare. Parcurile au început să se umple de orășeni dornici de a se răcori. Colegii lui Dragoș se pregăteau asiduu pentru testele finale, petrecând ore întregi prin biblioteci și în săli de clasă.
	Dragoș, însă nu își mai găsea locul. Tristețea și spaima l-a acaparat întru-totul, colorându-i fața într-o nuanță pământie și izolându-l tot mai mult de colegi. A început să se îndepărteze chiar și de Grigore care îi vedea neliniștea și ar fi vrut să-l ajute, dar nu îndrăznea să-l întrebe ce s-a întâmplat. Pe la cursuri dădea foarte rar. Majoritatea timpului hoinărea pe străzile orașului. De mâncat, numai mânca cu zilele. 
	Ceea ce era și mai trist, era că nu dorea s-o mai vadă pe Ecaterina. O considera sursa suferinței sale. Ea purta întreaga vină că s-a ajuns aici. Dacă nu l-ar fi atras și nu l-ar fi chemat la petreceri, ar fi fost curat și acum s-ar fi ocupat de studiile pe care le adorase și în care își găsea desfătarea. 
	Cândva se vedea mare apărător al cauzei leniniste. Se privea mare învățător în viitor. Acum totul s-a dus de râpă, și cariera comunistă și cea de pedagog. Totodată simțea o mare vinovăție față de maica sa care l-a sfătuit când a plecat de-acasă să fie băiat cuminte și să se țină de școală. Viața lui a devenit o epavă a unui vapor naufragiat. Acum totul este pierdut. Era cel mai nenorocit om de pe planetă. Dacă ar fi putut da timpul înapoi? Dacă ar fi putut întoarce paginile vieții sale? Cât de fericit ar fi fost. Viața lui nu făcea nici cât o ceapă degerată.
	Dragoș era la ananghie. Încerca să scotocească prin sertarele minții vreun gând salvator, însă fără nici un succes. De căsătorit, nu se putea căsători acum, iar de ignorat problema nici nu putea fi vorba. Dacă ar fi aflat cei din școală de fapta sa nu doar că ar fi fost exmatriculat, dar ar fi fost dezonorat pe toată viața, deoarece a încălcat codul moral al tânărului comunist. Trebuia să întreprindă ceva, și asta cât se poate de repede. 
-	Grigore, zise într-o seară Dragoș abătut, îmi ești cel mai bun prieten și trebuie să-ți mărturisesc ce se întâmplă cu mine. Am toată încrederea în tine că nu vei spune la nimeni. Dar pentru a mă convinge încă odată, te rog să-mi promiți.
-	Promit, veni răspunsul interlocutorului surprins.
-	Uite ce s-a întâmplat. Ecaterina este gravidă în câteva luni. Ea poartă copilul meu. N-am vrut să se ajungă aici, dar n-am putut să-mi țin în frâu hormonii. Sunt terminat. Nu știu ce să fac. Am trădat toate valorile morale ale leninismului, codul etic al institutului nostru și sfaturile mamei. Îmi pare teribil de rău, dar nu mai pot da roata înapoi. Ți-am spus ție nu ca să mă ajuți cu ceva, pentru că n-ai cum dar ți-am mărturisit asta doar ca să mă descarc cumva.
-	Regret mult ce ți s-a întâmplat, grăi cu o voce neobișnuit de duioasă, colegul de cameră. Aș vrea din tot sufletul să te ajut, dar nu pot. Trebuie să fii bărbat și să-ți asumi responsabilitatea. Nicidecum, nu trebuie s-o abandonezi pe Katiușa, dacă asta vrei cumva. Pot să-ți dau însă un sfat. 
-	Ce sfat? întrebă Dragoș făcând niște ochi cât cepele de mari.
-	Ascultă-mă atent. La noi în sat, un vecin de-al meu a pățit exact ca tine. Era căsătorit, dar pe furiș avea o relație amoroasă cu o fată tot de la noi din sat. După ovreme fetișcana respectivă a prins o sarcină. Și ca să ascundă fapta, amândoi s-au învoit să scape de copil. Nu știu cum au aflat că aici la Chișinău sunt câteva babe care ajută femeile să avorteze. Vecinul îmi este un bun prieten așa că într-un moment de sinceritate mi-a mărturisit. M-am legat cu jurământ să nu spun la nimeni. Dar în cazul tău cred că experiența lui te-ar putea ajuta.
-	Avort… adică să-mi omor copilul și să-l arunc la gunoi ca pe o cârpă de care nimeni nu are nevoie?
-	Ai altă soluție?
-	Nu cred că aș fi în stare să-mi ucid pruncul.
-	Gândește-te bine, nu ai altă soluție, salvează-ți onoarea și cariera.
-	Trebuie să mă gândesc.
	Toată noapte și ziua următoare până seara când s-a întins pe pat, Dragoș s-a frământat cu sinistra propunere.
-	Știi unde locuiește o astfel de babă? îl întrebă Dragoș pe tovarășul său înainte ca acesta să adoarmă.
-	Cred că pot să fac rost de adresă. Așteaptă până mâine. Chiar mâine vine cu o treabă în oraș acest consătean și o să aflu de la el. Mai este însă o problemă; banii. Să știi că o să te coste ceva bănuți.
-	Acum, ce să fac? Voi încerca să fac cumva rost de bani.
	Dragoș abia aștepta ca prietenul său să vină seara următoare în cămin și să-i ofere acele detalii de care ținea onoarea sa. Nu și-ar fi dorit să fie criminal, dar nu avea de ales. Oricum un copil nenăscut este unul fără identitate așa că nu este chiar om întreg, încerca să-și calmeze conștiința tulburată. După ce aflase crudul adevăr că este însărcinată, Dragoș se întâlnise cu Ecaterina doar de două ori, timp în care mai mult se certase. Ambii vedeau cum dragostea lor se scurge printre degete. Au ajuns să se urască unul pe celălalt aruncându-și vina asupra celuilalt. Nici ei nu îi convenea această sarcină. Ea avea să pătimească și mai mult de pe urma nașterii acestui copil. Dragoș a ținut în secret idila sa față de anturajul său, însă ea nu de puține ori s-a afișat cu el pe la diverse evenimente ale prietenilor ei. Dacă ar fi aflat rudele ei despre sarcină, l-ar fi omorât pe Dragoș. Deși simțea o repulsie mare față de cel care era tatăl bebelușului din trupul ei, nu ar fi fost în stare să-i facă vreun rău. Cu timpul ea și-a acceptat situația, mângâindu-se cu gândul că va fi mamă.
	După ce a aflat toate informațiile despre avort, Dragoș s-a dus la Ecaterina acasă și i-a spus că ar putea să scape de sarcină. Trebuia însă să se grăbească deoarece era riscant pentru mamă dacă sarcina era prea târzie. 
	La început ea a refuzat categoric. Se obișnuise cu gândul că o nouă viață trăia înlăuntrul ei. Deși îi era groază să dea naștere plodului ei din flori, nu ar fi vrut să fie o asasină. Nu putea să-și mânjească mâinile cu sângele acestei ființe nevinovate. A încercat să-i spună lui Dragoș că va lua totul asupra ei și că va mărturisi că a fost un viol săvârșit de un necunoscut, pe care l-a tăinuit din cauza rușinii.
	Într-un sfârșit fata cedă intențiilor criminale ale lui Dragoș, smulgându-i acestuia promisiunea că nu o va lăsa și că totul va fi ca mai înainte. Chiar i-a zis că va face rost și de bani, întrucât părinții aveau o anumită stare materială, chiar dacă trăiau în plin socialism. Mai mult de atât Dragoș i-a făgăduit că o va lua de nevastă imediat ce va termina studiile. 
	A doua zi, bieții părinți, s-au pornit să caute baba care se pricepea la curmarea vieților copiilor nenăscuți. Casa ei se afla pe o străduță neasfaltată și fără trotuare într-un cartier de la marginea orașului. Era o casă care semăna mai mult a bojdeucă de pe care cădeau bucăți de lut și care stătea pe o rână. Pe semne că era foarte veche și nu a fost reparată niciodată. Curtea și grădina erau împrejmuite de un gard din nuiele. Poarta, făcută și ea din nuiele era deschisă. În curte creșteau bălării. Pe prispa casei sforăia un motan negru. Întregul peisaj dădea impresia că era o casă părăsită.
	Când au intrat în curte, cei doi au fost cuprinși de un fior de spaimă. Se aflau în fața unui abator de copii. Se întreba fiecare în gândul său oare câte vieți au fost spulberate în această cocioabă. Oare câți copilași au fost secerați înainte de a spune „mama”? Oare câte inimioare s-au oprit să bată în acest loc macabru?
	Cuprinsă de un mare dezgust, Ecaterina i-a spus lui Dragoș să se întoarcă înapoi. Dar în acel moment, s-a auzit un scârțâit și s-a deschis ușa casei. Pe prag și-a făcut apariția o arătare descărnată cu chip de femeie care părea să aibă câteva secole. Fața îi era brăzdată de riduri. Avea ochii negri pătrunzători. Pe cap ținea o broboadă care părea să aibă și ea câteva veacuri. Picioarele uscate erau ascunse sub o fustă peticită. Mâinile butucănoase i se sprijineau de o cârjă noduroasă. Oricine ar fi văzut-o ar fi zis că este moartea în persoană.
	Dragoș și Ecaterina se uitau drept la ea și nu le venea să creadă că momâia din fața lor era doctorul spre care fuseseră îndreptați. 
-	Ce doriți, măi copii? îi  întreba femeia.
-	Bună ziua! Dumneavoastră sunteți Varvara Trofimovna?
-	Da, eu sunt, hai intrați înăuntru, răspunse bătrâna dându-și seama ce căutau cei doi tineri. 
	Cu inima în călcâie, cei doi au intrat în bojdeucă. După ce au trecut printr-un mic antreu au fost introduși într-o cameră. Pe un perete era o fotografie a unui soldat, pe altul era o poză cu doi miri. Aceste imagini i-au făcut pe cei doi să-și dea seama că bătrâna fusese căsătorită și că bărbatul îi murise la front. Pentru o secundă Dragoș și-a adus aminte de mama sa care rămăsese și ea văduvă de război și care ținea la loc de cinste în casă fotografia tatălui său făcută la război.
	Mobilierul casei era sărac și îmbătrânit. Două scaune cu spătarul rupt era așezate lângă o fereastră alături de o masă pe care erau câteva tacâmuri din lut și câteva instrumente care părea a fi niște cuțite. Pe jos erau puse țoluri. În fundul încăperii se găsea un pat tare pe care se afla un cearșaf pătat de sânge. Cei doi au înțeles că acela era un pat al morții. Anume el era o ghilotină modernă care lua viețile bebelușilor. În cameră parcă plutea un miros de moarte. Totodată în odaie parcă se auzeau strigăte de copilași. 
-	Aveți bani? i-a întrebat hârca.
-	Da, sigur.
	Apoi s-a dus într-o altă încăpere care ținea loc de bucătărie și a pus un ibric de apă la încălzit. Când bătrâna a revenit, i-a spus lui Dragoș să aștepte în curte. În același timp, simțindu-le spaima, le-a zis să nu se teamă pentru că nu este prima data. De-a lungul timpului a făcut nenumărate avorturi. Deși este bătrână, mâinile ei sunt încă în putere. 
	După câteva ore, Dragoș care aștepta la umbra unui salcâm bătrân în curte, a văzut cum s-a deschis ușa și a ieșit Ecaterina cu fața lividă ca de mort. Acum totul se sfârșise. Ea i-a spus că totul este bine, iar el a intrat să-i plătească babei.
	Pe drum spre casa Ecaterinei, cei doi aproape că nu au scos nici un cuvânt. Ambii erau răvășiți de fapta comisă. Mergeau în tăcere auzindu-se doar răsuflarea sacadată. În sufletul lor se învălmășeau un amalgam de sentimente. Pe deoparte se simțeau ușurați că au scăpat de plodul nedorit, iar pe de altă parte se luptau cu remușcarea pentru crima pe care o comisese. Amândoi erau conștienți că ceea ce tocmai au făcut, era o mare greșeală. Pe măsură ce se apropiau de casă, simțământul de eliberare se topea, iar sentimentul de vină îi învăluia tot mai mult. 
	Vinovăția pe care o încercau era ca o caracatiță uriașă cu tentacule enorme care a prins a-i îmbrățișa până la sufocare. În urechile lor răsunau surd țipetele copilașului pe care tocmai îl aruncase la gunoi. Li se năzărea că văd mânuțe și piciorușe de bebeluș rupte zăcând pe marginea drumului. Durerea li s-a amplificat și mai mult, când au trecut pe lângă un copilaș care o ținea de mânuță pe mama sa și care râdea în hohote văzând cum se jucau doi motănași cu un ghem de ață în ograda unui gospodar.
	În aceste momente dramatice, s-a crăpat o prăpastie imensă între cei doi. Erau prea îndurerați să simtă ura care se cuibărea tot mai mult între ei. Fără să spună nici un cuvânt fiecare a înțeles că relația lor s-a terminat odată pentru totdeauna. Nici unul nu ar mai fi vrut să-l vadă niciodată pe celălalt. Iată că ceea ce trebuia să-i unească, i-a înstrăinat definitiv. Ajunși în fața casei, Ecaterina s-a îndreptat tăcută spre ușa casei fără să se uite înapoi, iar Dragoș a luat-o abătut spre căminul său.
	Au urmat o vreme cumplită pentru Dragoș. Se simțea un criminal. Acum nu era doar un bețiv și un curvar, ci și un asasin. Trădase peste măsură de mult idealurile morale ale partidului. Avea impresia că era bântuit de umbra lui Lenin care îi făcea semn cu degetul că s-a abătut atât de grav de pe drumul luminos al comunismului.
	Cu chiu cu vai, luase examenele de sfârșit de an. De data asta era undeva mai jos de media clasei. Începuse așa de frumos anul trecut, iar acum a ajuns într-o situație lamentabilă. Nu mai dorea să aibă nici o relație cu nimeni. A început să se înstrăineze chiar și de prietenul său Grigore, pe care îl considera oarecum vinovat de uciderea copilului său nenăscut. Poate dacă acesta nu i-ar fi spus despre avort, copilașul s-ar fi născut și cel puțin ar fi avut o mamă. Nu dorise Ecaterina să păstreze copilul și să ia întreaga vină asupra ei? Acum viața pruncului său era curmată. 
	Uneori se ducea în fața monumentului lui Lenin, care străjuia falnic scuarul din centrul orașului, și stătea în fața lui spovedindu-se ore întregi și rostind în tăcere, rugăciuni de pocăință, la fel de fierbinți ca cele înălțate în cripta de sub zidurile Kremlinului în care zăcea însuși marele ideolog. Își cerea iertare pentru că s-a abătut de la cauza partidului în care morala trebuia să fie impecabilă. Îi mărturisea cu mare regret beția, curvia și crima sa. Nu uita să implore mila conducătorului proletariatului și pentru insuccesele sale de la universitate. Doar cu jumătate de an înainte se visa un mare îndrumător pe calea comunismului a sute și mii de copii, iar acum sorbea din cupa plină cu licoarea amară a înfrângerii. Efectiv eșecul său pe plan moral și intelectual se concretiza printr-o durere fizică paralizantă răspândită în tot trupul. În acele zile, Dragoș simțea că este o barcă în derivă aproape găurită, care nicidecum nu putea să ancoreze la țărm.
	Hoinărea zile întregi pe străzile orașului încercând să își înjghebe un plan de a ieși din impas. Uneori se așeza pe câte o bancă din vreun parc sau de pe marginea vreunei străduțe dorind să-și limpezească gândurile. Alteori, se ducea la iazul din apropierea școlii și privea la păpurișul de pe marginea apei, la familiile de rațe sălbatice, la păsările care desenau cercuri pe boltă, la norii pufoși de pe cer, ascultând orăcăitul broaștelor și cântul greierașilor. I se părea că natura întreagă  se bucură de libertate, însă el, băiatul venit de la sat cu vise mari, se afla înlănțuit în propriile slăbiciuni.



	Odată, pe când intra în Institut, Dragoș s-a izbit cu privirea de harta țării care era atârnată pe un perete vopsit în alb. În acel moment, un gând uitat, a ieșit afară dintr-un sertar ascuns al minții sale. Și-a adus aminte de vechea lui dorință de a vizita frumoasa și măreața lui patrie. Cândva și-a propus ca să viziteze în fiecare an, cel puțin o capitală a celor 15 republici surori care alcătuiau Uniunea Sovietică. Poate în acest fel va uita de eșecurile sale și se va îndrepta pe calea cea bună. Dacă liderii revoluției au reușit să făurească un asemenea stat imens aducând lumină peste atâtea popoare aflate sub jugul exploatatorilor burghezi și religioși și să unească sub aceiași umbrelă atâtea culturi și tradiții, cu siguranță că și el va izbuti să se biruiască pe sine și să se atașeze ireversibil de idealurile cauzei proletariatului. Cum se uita la harta aceea fizică cu întinsele pete verzi, întrețesute de petece gălbui și cafenii, străbătute de firicele albastre care se terminau în pete albastre mai mari semănate mai mult pe la margini și încadrate de o linie groasă de culoare roșie, care reprezentau câmpiile, pădurile, munții, râurile și mările aflate între granițele țării sale, îi veni ideea ca și în vara aceasta să vadă vreo capitală republicană. Oricum deja vizitase cel mai important oraș al țării, Moscova și văzuse cele mai importante locuri ale patriei. Acum își dorea să ajungă pe alt continent și să vadă o cultură cu mult diferită de cea moldovenească sau rusească, având în vedere că statul sovietic se întindea pe două continente înglobând nenumărate etnii și tradiții. Mai ales că cetățenii patriei sale luminați de ideologia comunistă făcuseră parte atât din religia creștină cu cele trei ramuri mari: ortodoxă, catolică și protestantă, cât și din cea musulmană care oarecum au influențat cultura acestor popoare. 
	Ochii lui s-au oprit la cele cinci republici din Asia Centrală: Kazahstan, Uzbekistan, Turkmenistan, Kârgâzstan și Tadjikistan. Nu știu din ce pricini, Dragoș a ales Tadjikistanul cu capitala Dushanbe. Dintr-o dată a simțit un imbold puternic să plece acolo. Putea să meargă cu avionul, cu trenul sau cu autobuzul. Cel mai rațional era să călătorească pe calea ferată. Cu avionul era prea scump, iar cu autobuzul ar fi durat prea mult.  
	Dragoș era încântat de această fărâmă de speranță care se ivise. Avea însă de trecut un mare hop în realizarea visului său turistic. Punga lui era goală. Cele câteva părăluțe care îi rămăsese de abia îi ajungeau pentru a merge acasă. Ce era de făcut? Ideea care i se părea genială, era în pericol să moară încă din fașă. De unde avea să i-a bani pentru excursie? Cine îl va ajuta să-și îndeplinească dorința? Nicidecum nu dorea să renunțe la acest vis. Trebuie să găsească o soluție. 
	Când a ajuns în dormitor a văzut pe patul aranjat al lui Grigore un bilețel prin care îl înștiința că a trebuit să plece urgent acasă și nu a putut să-l anunțe, și oricum deja anul de studii se încheiaseră. Rămas singur, Dragoș a întețit frământarea gândurilor sale, în timp ce s-a întins în patul său. Negăsind nici o soluție a căzut într-un somn adânc. A avut un coșmar în care a visat un copilaș drăgălaș cu fața dolofană, cu ochi albaștri, cu bucle albe care râdea în hohote. Din când în când pruncul striga duios: „Tată! Tată!” întinzând mânuțele grăsuțe spre Dragoș. Visul s-a repetat de câteva ori de-a lungul nopții. De fiecare dată, se trezea îngrozit și transpirat, încercând să-și alunge gândurile negre cu posibilitatea plecării. Apoi adormea din nou și visul se repeta iar și iar. 
	Dimineața, după ce s-a spălat la duș, a ieșit afară, fără să pună ceva în gură. Îi venise o idee riscantă. Ce ar fi să jefuiască pe cineva și să-și facă bani pentru călătoria pe care și-o dorea mai mult decât orice, văzând-o ca pe o salvare de la înec. Dar nu cumva fapta gândită avea să-l bage și mai adânc în mocirla în care se afla? Oare nu cumva va săvârși un rău și mai mare? În caz de va fi prins va sfârși în pușcărie și își va lua adio de la toate planurile lui mărețe. Poate ar fi trebuit să renunțe la idee înainte de a fi prea târziu. Mama lui îl aștepta acasă, la fel și frații săi. Nu era mai rațional, să plece acasă și poate la anul să-și realizeze visul strângând bănuț lângă bănuț într-un mod cinstit? Așadar, se afla la o răscruce. Încotro s-o apuce? 
	Într-un final, a biruit dorința de a pleca în Dushanbe. Chiar dacă asta ar fi însemnat să fure din bunul altuia. Era conștient că fapta sa, avea să fie o altă trădare a moralei partidului. Va încerca, să-și liniștească cumva conștiința și de data aceasta așa cum a făcut-o de-atâtea ori. 
	Odată, sămânța jafului încolțită, avea nevoie de un plan. Să fure vreun magazin era prea riscant, l-ar fi putut prinde imediat. Să jefuiască vreo casă sau vreun apartament era la fel de periculos. Ar fi putut să sustragă bani din buzunarele călătorilor în transportul public, dar i-ar fi luat prea mult timp, deoarece aceștia nu aveau prea mulți la ei. În căutare de vreo idee a început să se uite în jur la oamenii care treceau pe stradă. Privirea i s-a oprit asupra unei femei durdulii, care ducea o geantă de culoarea maro încărcată cu ziare, reviste și scrisori. Dragoș și-a dat seama că este poștărița. S-a gândit, că pe lângă presă și răvașe, poștașii mai duc și pensiile bătrânilor care nu pot ieși din casă. „Evrica!” a exclamat în gândul său băiatul. Iată un mod de a face rost de bani suficienți. Acum era convins că trebuie să fure geanta vreunui poștaș. S-a gândit s-o urmărească pe femeia plinuță și la un loc mai dosit să-i smulgă tașca. 
	Zis și făcut. Dragoș a început să urmărească de la distanță poștărița uitându-se în toate părțile ca nu cumva să fie observat de cineva. Femeia a cotit la dreapta pe o străduță lăturalnică îndreptându-se spre o cocioabă dărăpănată unde probabil ar fi locuit vreun bătrân care aștepta pensia. Ulicioara era pustie, iar femeia înainta cu greu ducându-și geanta grea. Dragoș era pe urmele ei. Aceasta s-a uitat de câteva ori în spate, dar nu l-a văzut pe băiat, deoarece avea grijă ca la fiecare pas să se pitească după vreun copac sau tufiș.
	Când drumul făcea o curbă ocolind un pâlc de pomi, flăcăul a sărit ca o săgeată și s-a năpustit asupra femeii smulgându-i geanta de pe umeri și dispărând în viteză într-un desiș din apropiere. Poștărița năucită, de abia reușea să-și mențină echilibrul. Când și-a revenit a început să strige: „Hoții! Hoții!”. De după un colț a apărut un milițian, care a întrebat-o ce s-a întâmplat. După ce aceasta i-a relatat ce a fost, omul în uniformă s-a pornit înspre tufișurile din zonă scoțându-și pistolul și strigând cât îl țineau bojocii: „Stai că trag! Stai că trag!” 
	Deși auzea bine amenințarea omului legii, Dragoș era deja departe în pădurea alăturată desișului de tufișuri. Abia trăgându-și sufletul, convins că își pierduse urma, s-a așezat sub un copac gros și a început să scotocească prin geantă. Inima îi bătea cu putere. A găsit ziare, reviste, scrisori, telegrame și spre bucuria lui 200 de ruble. Acum avea bani suficienți să plece în excursie. A lăsat sub copac geanta plină, luând banii și punându-i bine în buzunar. 
	Înainte de a pleca de acolo s-a uitat lung în toate părțile. Nu era nici țipenie de făptură omenească. În depărtare, se auzea vocea înfundată a milițianului acompaniată de țipetele isterice ale femeii durdulii. Pe semne, că bărbatul în uniformă s-a lăsat păgubaș și s-a întors spre poștăriță pentru a prelua mai multe detalii în acest caz de jaf, după care va raporta superiorilor ca să înceapă, în mod organizat, căutările hoțului. Dragoș era mulțumit de trebușoara pe care o făcuse.  Se felicita pentru inteligența, viteza și curajul său. De felul său era un om fricos, dar iată că acum a dat dovadă de cutezanță. 
	Pentru a nu da ochii cu femeia prădată și nici cu milițianul, a luat-o înainte prin pădure. Știa că nu trebuia să meargă mai mult de un kilometru, ceea ce nu era mult. Chiar avea ocazie să se liniștească și să-și adune gândurile. Dar spre dezamăgirea lui, conștiința sa de comunist a început să mârâie. La început mârâitul era foarte încet, apoi Dragoș îl auzea mai tare și mai tare până când s-a transformat într-un lătrat fioros. I se părea că toți copacii pe lângă care trecea, dar și iarba, și florile, și tufișurile îi strigau în cor: „Ești un hoț! Ești un hoț!” La un moment, un nor negru a acoperit soarele, făcându-l pe Dragoș să-și închipuie că și stăpânului zilei îi era rușine să privească spre el, așa că și-a ascuns fața. 
	Poteca pe care mergea dădea într-un drum care ajungea în oraș. Ajuns la marginea pădurii, a văzut nu departe câteva clădiri de la periferia municipiului. La un balcon, era un bătrân sprijinit de balustradă privind spre el. I se părea că are o privire jalnică a unui om rămas fără mâncare. Bărbatul în vârstă parcă îl implora să-i întoarcă banii furați. Avea atâta nevoie de ei.Atunci lui Dragoș a început să-i pară rău de acest act de bravură. Pe măsură ce se apropia de moșneag, conștința îl măcina din ce în ce mai tare. Îi venea să meargă înapoi la poștăriță și să-i înapoieze banii recunoscându-și fapta, sau să se predea miliției, sau chiar să meargă direct la bătrânul de pe balcon și să-i dea lui toată suma. 
	În același timp, l-a copleșit o frică teribilă, tipică pentru un laș. Nu, nu va recunoaște nimănui fapta comisă. Prea mare a fost riscul asumat. Prea importantă era pentru el călătoria. Și-a adus aminte de zicerea lui Machiavili: „scopul scuză mijloacele”, așa că încerca din răsputeri să își potolească zbuciumata lui conștiință. 
	 Pentru prima dată s-a gândit că și revoluția socialistă  și-a atins scopul prin violență. La 7 noiembrie 1917, bolșevicii au răsturnat monarhia prin forță. Apoi i-a înlăturat pe dușmanii de clasă, pe culaci, burghezi, preoți prin deportare, închisoare sau chiar executare. Chiar Lenin mărturisea că revoluția va învinge prin înlăturarea cu orice preț a elementelor ostile.  Dacă scopul este bun, nu contează modalitatea de a-l atinge. Or, el dorea ca să facă din excursie un soi de reabilitare și îndreptare pe făgașul comunismului.  
	Trecând pe lângă primele blocuri din oraș, a văzut doi milițieni care veneau spre el. Sângele i-a înghețat în vene de frică. Dacă ce-i doi îl vor percheziționa și vor găsi banii furați? Atunci îl vor aresta, judeca și condamna la pușcărie, iar viața lui se va ruina totalmente. 
-	Bună ziua! a rostit unul dintre milițieni, când a ajuns în dreptul lui Dragoș, băgându-l în sperieți.
-	Bună ziua! a răspuns băiatul încercând cu greu să-și păstreze calmul.
-	Actele la control!
-	Imediat, zise Dragoș scotocind prin buzunare. 
	După ce și-a găsit carnetul de student în buzunarul din spatele pantalonilor alături de banii furați, l-a scos cu mare grijă ca nu cumva să deranjeze rublele jefuite, și l-a întins celor doi bărbați.
-	Cum te numești? l-a întrebat milițianul care ținea în mână documentul, de parcă nu putea să citească.
-	Sunt Dragoș C.
-	De unde ești?
-	Din satul M., din sud.
-	Ce faci în Chișinău?
-	Sunt student la Institutul Pedagogic.
-	Nu știi că acum este vacanță, continuă interogatoriul bărbatul cu pistol la centură, dându-i fiori lui Dragoș care cunoștea foarte bine că toți cetățenii sovietici erau obligați să aibă întotdeauna vreo ocupație oarecare.
-	Știu, dar am mai rămas câteva zile aici pentru a vizita niște prieteni, zise tânărul ieșind din încurcătură.
-	Ai grijă de tine. Vezi să pleci în vacanță cât mai repede. Doar oamenii cu ocupație pot să rămână în oraș, spuse aspru milițianul întinzându-i carnetul de student.
	După ce s-au îndepărtat cei doi, Dragoș a răsuflat ușurat. Era sigur că pe el îl căutau și dacă ancheta ar fi continuat, l-ar fi descoperit. O, numai de nu ar mai fi dat de nici o patrulă până va  ajunge la cămin. Apoi mâine va merge la gară și-și va lua biletul de tren. De data asta va face o călătorie mai lungă decât anul trecut. Mai întâi va lua trenul spre Moscova. Apoi acolo va lua altul care-l va duce la Dushanbe. Avea să treacă peste câmpii și dealuri, prin păduri și munți. În felul acesta va putea să admire o bună parte din frumusețile patriei sale dragi.



	Dushanbe era un oraș în  plină construcție. Peste tot se înălțau blocuri împrejmuite de schele și străjuite de macarale. Străzile largi erau înțesate de oameni de diferite etnii. Unii aveau ochii înguști, alții îi aveau mari și negri. Mai toți aveau pielea închisă la culoare. O mulțime de trecători aveau o ținută vestimentară interesantă. Bărbații aveau niște halate lungi, iar pe cap purtau niște șepcuțe pătrate negre cu imprimeuri albe în formă de linii curbate. Femeile însă erau îmbrăcate cu fuste lungi înflorate ascunzându-și podoaba capilară sub niște broboade înflorate, iar pe piept purtau salbe aurite. 
	 La parterul clădirilor se aflau tot felul de magazine cu vitrine frumoase. Aproape de centru urbei se găsea o piață agroalimentară cu produse pe care Dragoș nu le văzuse la Chișinău. Țăranii vindeau rodii, portocale, mandarine, alune de pădure, arahide, ceaiuri din plante necunoscute tânărului sosit din Moldova. 
	Dragoș s-a cazat la un hotel din apropierea gării. Hotelul era adăpostit de o clădire de două  etaje, proaspăt construită. Totul părea curat, și aranjat în interior și în exterior. Camera sa avea două locuri. Ambele paturi erau așezate lângă pereții laterali ai încăperii. Lângă geam se afla o măsuță pe care stătea o vază cu flori proaspete. Alături se găseau două scaune tapițate cu stofă. Într-un ungher al odăii era un dulap nu foarte mare, dar suficient pentru hainele a două persoane. Deasupra paturilor atârnau două copii ale unor tablouri celebre. După ce și-a făcut un duș, băiatul a coborât la restaurant pentru a servi prânzul, deoarece ajunsese aici pe la amiază. Prețurile i s-au părut mai mici decât în Moscova, așa că era recunoscător destinului că l-a îndreptat aici. Putea să mănânce pe săturate.
	Când a revenit în cameră, a fost surprins să mai găsească pe cineva aici. Ar fi vrut să fie singur, dar odaia era de două locuri și el nu-și putea permite să plătească pentru doi. Noul venit era un tadjic sosit din nordul republicii, tocmai din orașul Hudjand. Se numea Parat și venise aici pentru niște treburi de serviciu. Ocupa o slujbă de funcționar în orașul său și trebuia să fie în capitala tadjică la o întâlnire importantă a celor din breasla sa. Din primele discuții, Dragoș a aflat că era un comunist înflăcărat care îi ura visceral pe toți contrarevoluționarilor. Țelul său în viață era să participe la stârpirea tuturor dușmanilor puterii sovietice. 
	Dragoș s-a bucurat foarte tare, când și-a dat seama cine va fi tovarășul său de cameră. Poate camaradul său tadjic îi va reaprinde flacăra ideologică pe care nu o va mai stinge nimeni niciodată. I se părea că venirea lui aici avea să-l aducă în mod ireversibil pe drumul cel bun. Ar mai fi vrut să mai stea de vorbă cu funcționarul, însă acesta s-a grăbit la întâlnirea sa. Rămas singur, s-a dezbrăcat și s-a culcat, simțind că oboseala drumului îl răpune.
	S-a trezit seara, pe la șapte. Afară, soarele încă își mai arunca săgețile sale aurii făcându-i pe trecători să simtă din plin zăpușeala. Dragoș s-a uitat la ceas și a văzut că este timpul pentru cină. Așa că s-a îndreptat bucuros spre restaurant. După ce a luat o masă frugală a ieșit în oraș și a luat-o pe o străduță care ducea direct în centrul orașului unde se aflau instituțiile de conducere republicane. Totul i s-a părut interesant și neobișnuit. Îi plăceau oamenii, străzile, clădirile, mașinile… 
	Pentru o clipă, i-a venit o dorință mare să înalțe o odă de preamărire la adresa partidului care a clădit efectiv într-un asemenea loc muntos o astfel de urbe frumoasă. În timp ce trăgea în piept aerul de seara din capitala tadjică, și admira statuia lui Lenin aflată în centrul orașului, inima lui Dragoș s-a reumplut de o vie năzuință de a lupta pentru cauza partidului. 
	A doua zi, s-a dus să viziteze Muzeul Național de Istorie. Acolo a admirat tot felul de exponate descoperite pe meleagurile tadjice și care erau păstrate cu mare grijă pentru a putea fi studiate și admirate de elevi, studenți, savanți precum și de toți doritorii de  a cunoaște trecutul acestui tărâm. La intrare i s-a dat să-și pună deasupra pantofilor un fel de încălțări din polietilenă albastră, ca acelea pe care le pun în picioare cei care vizitează saloanele de spital, pentru a nu distruge parchetul și a nu a aduce murdărie. A fost impresionat de statuia uriașă a unui Buda culcat, dovadă că pe acele locuri trăise budiști. De asemenea a zărit printre exponate și unele simboluri creștine, fapt care demonstra că au locuit aici și creștini. Totuși cele mai multe obiecte erau de sorginte musulmană care atesta că populația tadjică înainte de instaurarea puterii sovietice era adepta islamului. 
	Ceea ce l-a surprins cel mai mult a fost o piatră funerară, datată în 1511-1512, pe care erau inscripționate în limba arabă câteva rânduri. Mai jos era traducerea în tadjică și în rusă. Ultimele versuri spuneau: „Am cucerit lumea cu putere și bărbăție, dar nu am putut-o lua cu noi în mormânt”. Acest epitaf îi aparținea Sultanului Babur și era un citat din opera scriitorului arab Saadi. Ieșind pe ușă afară, Dragoș a rămas cu gândul la această inscripție. I se părea interesantă concluzia la care a ajuns acest mare comandant. Deși a câștigat o lume întreagă s-a dus în mormânt cu mâinile goale. Atunci care a fost rostul luptelor sale, de vreme ce nu se mai putea bucura de toate eforturile lui? 
	Soarele bătea cu putere, răspândind în jur o arșiță care îi sufoca pe trecători. Era ora amiezii. Dragoș simțea cum îi chiorăie mațele de foame când tocmai trecea pe lângă o oshana, un fel de cantină asiatică unde se serveau mâncăruri tradiționale le prețuri mult mai mici decât la restaurant. Fără să stea mult pe gânduri a intrat în local, fiind șocat de starea insalubră care domnea acolo. Pentru moment, a vrut să plece, însă ceva l-a ținut pe loc. Se poate că, dorința de a gusta din bucatele tradiționale, preparate în modul autentic tadjic, era prea mare. S-a așezat la o măsuță dintr-un colț al sălii și a comandat mantî, un soi de colțunași cu carne de oaie gătiți pe aburi. I s-a adus o porție destul de mare, că i se părea că nu o s-o poată mânca pe toată. 
	Pe când, tânărul basarabean, ajunsese la mijlocul porției, localul s-a umplut de oameni flămânzi care au comandat tot felul de bucate tradiționale. La un moment dat, un tânăr de vreo douăzeci și trei de ani a intrat pe ușă și încerca să-și găsească loc la vreo masă. Descoperind scaune libere la masa lui Dragoș, l-a întrebat pe acesta dacă poate să se așeze alături. Dragoș doar i-a făcut semn cu mâna că poate să stea acolo. 
	Tadjicul era destul de vorbăreț. În câteva minute i-a povestit întreaga biografie. Se numea Parfiz și venea de undeva dintr-un aul de munte. A venit în Dushanbe să-și caute de lucru și era fericit că a găsit ceva într-o brutărie. A cunoscut o fată cu care urma în toamnă să se căsătorească. Prietena lui studia arheologia și era plecată undeva în nord la niște săpături. 
	Dragoș, asculta în tăcere, terminându-și delicioșii colțunași asiatici, fără să aibă timp să spună vreo vorbă. Totuși, l-a sfârșitul mesei, i-a spus comeseanului său câteva ceva despre el. Când era pe punctul de a se ridica, conlocutorul lui i-a spus că are ceva foarte bun de vânzare și dacă voia să-l aștepte afară până când își va termina prânzul. 
	Dragoș a fost mirat de ofertă. Tot timpul a fost suspicios față de astfel de negustori ambulanți pe care îi numea speculanți. Ca toate ramurile de activitate, și cea comercială era reglementată de stat. Doar statul avea dreptul absolut de a produce și de a vinde pe tot cuprinsul țării. Orice altă acțiune comercială era în afară legii, cu excepția produselor agricole vândute doar în perimetrul piețelor special amenajate. Acum, acest individ îi propunea să săvârșească o faptă ilegală. Era hotărât să plece, însă curiozitatea îl ținea pe loc. Nu avea de pierdut nimic, dacă va afla ce avea de vânzare tipul.
	Ușile ospătăriei se deschise, și tânărul tadjic ieșise afară și veni direct la Dragoș. A trecut direct la subiect. 
-	Am de vânzare iarbă care te face să te simți bine. Am adus-o de peste graniță din Afganistan. Ce zici?
	Dragoș, a rămas buimăcit de propunere. Auzise de narcotice și de fiecare dată i-a condamnat pe cei care le utilizau. Deși interzise cu desăvârșire, drogurile erau consumate de către tineri în mare secret. Nu s-a gândit niciodată că va avea ocazie să vadă vreun vânzător de astfel de substanțe, necum să le poată procura. Pe deoparte ar fi vrut să plece direct la miliție și să-l denunțe pe vânzător, iar pe de altă parte curiozitatea îl împingea spre a bate palma cu negustorul. Știa că este un mare rău consumul de narcotice, dar mai știa că acestea îi ofereau drogatului o stare de bine împinsă până la euforie. Or, el venise aici pentru ași găsi fericirea și de a uita de Ecaterina și de plodul său aruncat la coșul de gunoi. Mai ales că prima doză propusă era gratuită fiind de probă.
	Biruit de dorința de a încerca ceva nou, Dragoș acceptă târgul. Parfiz îl rugase să-l urmeze. A luat-o pe niște străduțe lăturalnice și întortocheate mărginite de niște garduri care stăteau să se prăbușească. Ulițele erau neasfaltate așa că cei doi grăbiți ridicau nori de praf în urma lor. Într-un sfârșit, vânzătorul s-a oprit în fața unei porți pe care a împins-o strecurându-se înăuntru unei curți nu prea largi făcându-i semn tânărului moldovean să-l însoțească. În fundul ogrăzii se afla o cocioabă în ruină care îi aminti lui Dragoș de bojdeuca în care a pus capăt vieții bebelușului său nenăscut. Iată-l din nou în fața unei case bântuite de moartea în persoană. Poate că nu e prea târziu să plece înapoi? Poate că asemănarea celor două locuințe era felul în care destinul îi mai oferea o șansă de a trăi? Avea un sentiment lugubru că de data aceasta, el avea să fie omorât, nu copilașul său. Aflase nu doar din cărți, ci și din povestite, că muți consumatori de droguri mureau din cauza acestor substanțe. 
	Tadjicul i-a spus să-l aștepte afară. Apoi a intrat prin ușa dărăpănată. După câteva minute a ieșit din casă cu un pachețel în mână. 
-	Ține, asta. Dacă o să-ți placă o să poți cumpăra de la mine mai mult.
-	Mulțumesc, spuse Dragoș luând doza de iarbă. Cum pot s-o fumez?
-	Uite așa, zise Parfiz, punând iarba pe o bucată de ziar și rulându-l făcând un sul sub formă de țigară.
	Dragoș a luat țigara și a băgat-o în gură. Apoi a luat chibrituri de la tânărul comerciant și și-a aprins-o. A tras un fum, apoi încă unul, și încă unul. După care simți că trupul său se încălzește și că plutește. Apoi a fost învăluit de o stare de extaz. În acele clipe Dragoș era în al nouălea cer. Credea că trăiește cele mai minunate momente din viața sa. Iată-l în sfârșit liber și fericit. Apoi a început să cânte frânturi din felurite cântece. 
	Când și-a revenit, Dragoș i-a spus tadjicului că marfa lui e tare de tot și că vrea să cumpere câteva doze. După ce i-a plătit suma cerută, a ieșit pe poartă mulțumit de târgul pe care îl încheiaseră. Avea o memorie bună, așa că a găsit ușor drumul spre hotel. Se gândea ca în cameră să mai încerce o porție de extaz, însă și-a dat seama că fumatul era interzis în hotel, așa că a renunțat la plan, spunându-și că va mai trage câteva fumuri mâine. Va găsi un loc mai dosit pentru a-și duce la îndeplinire această dorință. 
	Următoarea zi, Dragoș a petrecut-o fiind într-un extaz continuu. A luat o porție de iarbă, iar când efectul ei a trecut a mai luat încă o doză. Numai o minune l-a salvat de la moarte. Același lucru s-a întâmplat și în ziua ce-a urmat, iar iarba cumpărată s-a terminat repede. 
	Lui Dragoș i-a plăcut atât de mult euforia experimentată, încât s-a gândit să-l caute pe Parfiz și să mai cumpere câteva doze. I se părea că destinul cu adevărat i-a scos în calea fericirea. A făcut cât se poate de bine că a venit în acest oraș înconjurat de munți. I-a trecut prin minte chiar ideea să rămână aici în Dushanbe. Poate ar putea să se transfere la vreun institut de aici ca să fie cât mai aproape de iarba aducătoare de fericire. 
	Înaripat de aceste gânduri, flăcăul a plecat spre casa dărăpănata pentru a mai procura narcotice. Năduful începea să pună stăpânire pe orașul tadjic încă de dimineață. Blocurile păreau adevărate cuptoare. Dragoș își făcea drum printre oamenii toropiți de căldură, trecând prin piața centrală a orașului. De data aceasta nici nu a mai întors privirea spre statuia făuritorului comunismului. El se grăbea spre fericirea pe care o găsise. Îi ignora în totalitate și pe trecătorii pe lângă care trecea, așa încât mai să răstoarne un cărucior cu un bebeluș care dormea, trezindu-l și făcându-l să plângă. Nici măcar nu s-a sinchisit să-și ceară scuze pentru gestul său incontrolabil. Simțea că este mânat de o putere oarbă spre Parfiz. Dorea cu toată ardoarea să mai prizeze o doză. I se părea că va muri dacă nu se va droga. 
	Cum a dat colțul străzii, unde se găsea „prăvălia” de droguri, a fost uluit să vadă trei mașini de miliție, dintre care una era o dubă cu gratii, parcate chiar în fața casei pe care o căuta. Dragoș a înlemnit. După o clipă, s-a pitit după un tufiș ca să poată urmări scena. Apoi portița s-a deschis și au ieșit câțiva milițieni urmați de patru indivizi cu mâinile în cătușe. În spatele acestora veneau alți milițieni înarmați care duceau câteva genți negre. Printre bărbații încătușați, Dragoș l-a recunoscut pe Parfiz. Era îmbrăcat într-o pereche de pantaloni negri și tricou alb având fața tristă și abătută. Cu toții au urcat în mașini și au plecat în trombă. 
	Dragoș a rămas perplex. Nu putea să facă nici un pas. I se părea că și el a fost arestat și băgat la pușcărie. Într-adevăr i se părea o închisoare, libertatea pe care o avea, de vreme ce era privat de drogurile dătătoare de fericire. Crezuse că a dat peste un depozit de satisfacție lăuntrică și iată că acum și-a dat seama că se înșelase. Cine avea să-i furnizeze de acum substanțele mult dorite? De ce s-a întâmplat tocmai acum când descoperise această stare de bine? Aceste întrebări roiau în capul lui Dragoș.
	În același timp, a încercat să înțeleagă ce s-a întâmplat. S-a gândit că probabil Parfiz era implicat într-o rețea de traficanți de droguri pe care le aduceau din Afganistan pe poteci întortocheate de munte doar de ei știute. Apoi marfa o depozitau în casa aceea părăsită de unde încercau s-o vândă. Pe semne că amicul său se ocupa cu racolarea clienților. Ipoteza lui Dragoș s-a adeverit. Seara a cumpărat un ziar de la un chioșc din preajma hotelului în care a citit, așezat pe o bancă, un articol destul de amplu despre acest caz. Cei patru tineri traficanți, au fost arestați după ce au fost urmăriți timp de câteva luni. 
	Când Dragoș a citit despre urmărire, a simțit  un junghi în spate. Dacă fusese și el urmărit? Dacă va fi prins și el și arestat pentru consumul de droguri? Dacă urmăritorii se aflau chiar acum lângă el stând cu cătușile desfăcute pentru a i le pune pe mâini? A aruncat ziarul la coșul de lângă bancă și s-a repezit în fugă spre camera sa. 
	În seara aceea nu a vrut să iasă nici măcar pentru cină. I se pusese un nod în gât și simțea că nu ar mai fi intrat prin el nici măcar o firimitură de pâine. Speriat cum era s-a aruncat pe pat așa îmbrăcat și încălțat cum era, profitând de faptul că tovarășul său de cameră plecase. Apoi a izbucnit într-un plâns înăbușit tipic bărbaților. În loc de cupa dulce a fericirii, dădu-se peste una amară plină cu nefericire. Sentimentele sale de spaimă erau amestecate cu cele de rușine și dezgust. Lui Dragoș a început să-i fie scârbă de el însuși. Simțea o greață teribilă de propria persoană încât îi venea să vomite. În nefericirea lui, se considera cel mai mare trădător al marelui Lenin. Trădase cauza partidului de zeci sau sute de ori. Acum nu doar că era în pericol să cadă în dizgrație și să atragă oprobriul partidului, dar să mai ajungă la pușcărie pentru consumul de droguri. Cât de tare decăzuse. 
	Printre sughițuri își enumera faptele josnice. Fusese un curvar ordinar care s-a destrăbălat cu fufa din Moscova, apoi cu fata din Chișinău; fusese și un bețiv consumând alcool până când nu mai știa de el; fusese și leneș, neglijându-și cu desăvârșire studiile; fusese și criminal, ucigându-și copilașul nenăscut; fusese și hoț, jefuind poștașul, iar acum era și narcoman. Până unde avea să meargă pe calea trădării față de ideile mărețe ale comunismului. Oare cum putea să iasă din această mreajă a fărădelegilor care se țesea tot mai mult în jurul lui? Ce era de făcut? 
	Apoi un gând pe care îl credea salvator a pus stăpânire pe el. Ce ar fi să spună stop nenorocitei sale vieți? Putea să facă din cearșafuri o frânghie pe care s-o atârne de candelabru, iar capătul celălalt să-l lege de propria beregată, în timp ce va sta cu picioarele pe scaun. Când totul va fi gata va da cu piciorul scaunul jos, iar el va scăpa de nefericire și de toate necazurile. Planul a funcționat până în momentul în care își lega nodul. În acel moment a auzit o bătaie în ușă, iar el s-a oprit din acțiune. De fapt cineva bătea la ușa de vis a vis, însă lui i se părea că bătăile se auzeau chiar la camera lui. 
	Inima îi bătea cu putere, în timp ce auzea sunetul ciocănitului de la ușă. Se gândea să isprăvească mai repede, ca să nu fie prins, dar parcă avea mâinile împleticite. Acestea îi tremurau și nu reușeau să facă nodul. S-a auzit scârțâitul ușii vecine, apoi a urmat un schimb de replici înfundate. Dragoș avea impresia că aude în vorbele de peste perete cuvintele: „Există speranță! Există speranță!” I se părea că cineva are un mesaj doar pentru el. În acel moment a văzut o rază subțire de nădejde, fapt ce l-a determinat să-și stopeze planul. Așa că a coborât de pe scaun dezlegând funia de pe candelabru și transformând-o înapoi în cearșaf. S-a dus la ușă, a deschis-o, dar nu era nimeni în hol. Apoi s-a făcut o liniște ca de mormânt. A început să-l chinuiască o liniște apăsătoare. 
	Chiar dacă, și-a dat jos ștreangul, simțea că o funie imaginară i se strângea mai tare și mai tare în jurul gâtului încât i se părea că se sufocă. Ducându-și mâna la gât pentru a se elibera de strânsoare, degetele sale nu au găsit nici o urmă de laț. În acel moment și-a dat seama că ceea ce-i strângea laringele nu era altceva decât conștiința sa. Avea senzația ba că se afla sub o stâncă care era gata să se rostogolească și să-l strivească, ba că era amenințat de o caracatiță care își întindea tentaculele spre a-l îmbrățișa. În acele clipe i se părea că mintea lui o luă razna. La un moment dat, avea impresia că în cameră s-a furișat un leu care a început să urle fioros arătându-și colții ascuțiți și care se apropie de el. În clipa următoare leul s-a transformat într-un șarpe care a început să se urce pe el și să încolăcească în jurul trupului. Pe fața lui Dragoș au început să se prelingă picături mari de sudoare. Mâinile și picioarele sale au început să tremure, iar inima îi bătea cu putere.
	Când și-a ridicat privirea, a văzut talpa unei cizme ridicată chiar deasupra capului său care era gata să-l strivească. Încercând să se uită mai sus ca să vadă cine era purtătorul cizmei, a rămas stupefiat să vadă figura lui Lenin care se uita la el cu o privire furioasă. Iar din gura de deasupra ciocului ascuțit îi țâșneau cuvinte de amenințare: „Te distrug, te anihilezi, te omor! Cum de a-i îndrăznit să-mi calci în picioare principiile? Cum ai îndrăznit să te atingi de ceea ce îmi aparține? Eu sunt stăpânul vieții tale. Dreptul de viață și de moarte îmi aparține mie!”
	Înspăimântat, Dragoș s-a făcut mic de tot. Prin toți porii îi curgea sentimentul de vinovăție. A început să plângă. Printre lacrimi se uita afară la munții golași, dar falnici care înconjurau orașul Dushanbe. Dintr-o dată s-a auzit un tunet, iar cerul a fost brăzdat de un fulger uriaș, după care a început să plouă cu găleata. Ploaia de afară care răpăia în geam parcă se amesteca cu lacrimile de pe obrajii săi. Nu putea decât să se întrebe: „De ce? De ce? De ce?”
	Ca o săgeată aruncată de un arcaș iscusit, i-a trecut prin minte vorba pe care a auzit-o cu puțin timp în urmă: „Mai este speranță, mai este speranță…” . Ceva ce nu înțelegea nici el, îl făcea să se îndoiască de faptul că vocea aceea ar fi venit din partea lui Lenin. Niciodată acesta nu ar fi vorbit despre nădejde. În sinea lui știa că cineva a vrut să-l salveze de la moarte. Dar cine era oare? Cine îi voia binele? De ce nu l-a lăsat să moară?



	Dragoș sosise în Chișinău de câteva zile. În acest timp încerca să-și revină din șocul pe care l-a avut în capitala tadjică. Avea de gând să plece la țară și să stea acolo până la începutul anului de studii, însă voia mai întâi să-și recapete starea normală. Atât de tulburat fusese, încât preț de câteva zile nu mâncaseră nimic. Îi era greață de orice ar fi pus în gură. Se simțea mizerabil. I se părea că toată lumea care-l vede arată cu degetul spre el, sporindu-i și mai tare vinovăția. Nu se mai suporta nici măcar el însuși, fiind cuprins de o mare scârbă de propria persoană. Călcase în picioare toate valorile și principiile ideologiei comuniste. Într-o încercare disperată de ași ispăși fărădelegile și ași potoli conștiința, încerca să se auto pedepsească prin a străbate pe jos distanțe kilometrice, fără să discute cu cineva de pe stradă sau să intre în vreun magazin. Noaptea se căznea să nu pună geană pe geană și să stea într-un fel de veghe, citind din cărțile leniniste pe care le avea. 
	Treptat conștiința lui a prins a se liniști, iar pofta de mâncare i-a revenit. Dragoș a decis că e timpul să plece acasă să vadă și să-și ajute familia. Totodată avea de gând să mai discute cu învățătorul său drag și scump care-l îndrumase pe căile pedagogiei și pe drumul luminos al comunismului. Așa că dis de dimineață, s-a dus la gară, de unde a luat autobusul care l-a transportat în satul natal.
	Vacanța a trecut foarte repede, iar Dragoș s-a întors la Institut pentru un nou an de școală. Era hotărât să se apuce serios de carte și să recupereze ceea ce pierduse anul trecut. Și-a propus să fie băiat de treabă și să se țină de școală și să petreacă timpul din afara cursurilor doar la bibliotecă. Discuțiile cu Andrei Gheorghevici i-au dat un nou avânt pentru a lupta să-și atingă obiectivele avute încă de când începuse studiile din Chișinău. Din nou se vedea un mare pedagog și ideolog comunist care va aduce lumină în mințile încă întunecate ale conaționalilor săi. 
	Chiar din primele săptămâni de studii obținuse rezultate excelente la diferite teste și lucrări practice. Reușise să citească deja vreo câteva cărți și să-și îndeplinească sarcinile primite cu brio. Profesorii au rămas uimiți de modul în care și-a revenit studentul care anul trecut era cât pe ce să rămână repetent. Dragoș era din nou pe val, stârnind admirația și invidia colegilor săi. Prietenul și colegul lui Grigore simțea o mândrie deosebită că avea un astfel de tovarăș de clasă și de cameră. Încerca să se țină după el, dar trebuia să recunoască faptul că de cele mai multe ori nu reușea.  
	Într-o dimineață, pe când se îmbrăcă, Dragoș îl auzi pe Grigore:
-	Deseară va avea loc o discotecă, organizată de fabrica de bomboane, „Bucuria”.
-	Da unde este această fabrică?
-	Este în apropiere de Institutul nostru.
-	Vrei să mergem? Să știi că sunt fete frumoase acolo. Multe dintre ele sunt proaspăt absolvente de școală.
-	După ce-am tras de pe urma lor, mai bine stau și-mi văd de treabă. Am mult de învățat, și apoi mai trebuie să citesc o mulțime de cărți, spuse Dragoș meditativ.
-	Te înțeleg, dar nu strică un pic de distracție. Cât poți să înveți? Mai ia și tu o pauză, încercă Grigore să-și convingă prietenul. Și dacă nu vrei să te legi cu nicio fată, nu este nicio problemă.
-	Nu insista. M-am ars așa de tare că de abia am rămas în viață. Știi vorba acea: „Cine se arde cu supă suflă și în iaurt.”
	Grigore a cedat. Cei doi s-au îndreptat spre cursuri. Într-una dintre pauze, colegul său îi zice din nou lui Dragoș:
-	Poate te mai gândești. Trebuie să fim acolo la ora șapte.
	Dragoș n-a zis nimic, însă în gândul lui a început să ia în calcul plecarea la discotecă. Poate colegul său avea dreptate. Mai trebuie puțină relaxare, doar nu avea să se strice la cap de-atâta carte. Și apoi nu este obligatoriu să se încurce cu nicio fată. Așa că la următoarea pauză îi spune lui Grigore că va veni cu el deseară să se distreze.
	Discoteca se ținea în sala de festivități a fabricii. La ora începerii era adunat mult tineret dornic de petrecere. Se putea vedea băieți îmbrăcați lejer după moda vremii care făceau ochi dulci domnișoarelor pe care le invitau la dans. Totodată se observa domnișoare care mai de care mai frumoase, îmbrăcate destul de provocator, care așteptau ca băieții să le atragă atenția. La un moment dat lumina s-a stins și s-au aprins niște becuri care dădeau o lumină obscură multicoloră. Sala s-a umplut de sunetul unei muzici puternice. Tinerii au prins a dansa.
	Grigore a invitat o domniță cu care a început să se miște în ritmul muzicii. Dragoș, însă în loc să se veselească, stătea pe marginea sălii frământându-și mintea cu amintirile dureroase ce l-au năpădit de cum a intrat pe ușă. Peste tot i se părea că o vede pe Ecaterina, mama copilului său ucis înainte de a apărea pe lume. Aceasta părea să-l întrebe: „Ce mi-ai făcut? De ce mi-ai omorât bebelușul? De ce m-ai distrus viitorul? De ce m-ai părăsit?” Îi venea să plece chiar în acele clipe. N-a făcut-o doar din respect pentru prietenul său cu care a venit. În timp ce toți se distrau neobservând cum trece timpul, Dragoș se chinuia cumplit cu remușcările. Pentru el seara a fost una agonizantă. Regreta amarnic faptul că a acceptat să vină aici. Cu chiu cu vai, muzica s-a oprit dând semnalul că discoteca a luat sfârșit, iar lumea s-a îmbulzit spre ieșire.
	Drumul spre casă, cei doi colegi, l-au parcurs în tăcere. Văzându-l așa trist, lui Grigore i-a părut rău că a insistat ca Dragoș să vină, deși el s-a simțit foarte bine. Aproape de cămin, și-a cerut iertare pentru nefericirea prietenului său ocazionată de ieșirea din seara aceasta.
	A doua zi, când Dragoș se întorcea seara de la bibliotecă, de după un colț a apărut în fața lui o namilă de om. Era noapte, iar pe stradă aproape că nu mai erau trecători. Când a vrut să ocolească uriașul, acesta l-a pocnit drept în față, prăvălindu-l direct pe trotuar, fără ca acesta să apuce să se apere. După care a început să lovească cu picioarele în trupul culcat al lui Dragoș. Dădea unde se nimerea, în față, în cap, în stomac zicând: „Na, să înveți minte să nu te mai iei de fata mea!” După o porție zdravănă de picioare, gealatul a luat-o la fugă, lăsându-l pe băiat fără cunoștință și cu fața plină de sânge.
	Dragoș s-a trezit într-un salon de spital. Din patul său metalic putea vedea tavanul alb pe mijlocul căruia se afla agățat un candelabru. Pe partea opusă a încăperii a zărit un perete văruit lângă care se aflau două paturi în care zăceau doi bolnavi. Cu mare dificultate a întors capul și a observat un geam mare. Apoi s-a întors pe cealaltă parte și a recunoscut o ușă prin care tocmai intra o soră medicală durdulie îmbrăcată cu un halat alb care avea pe cap o bonetă de aceeași culoare, iar într-o mână avea un talger cu medicamente. Îl chinuia o durere cumplită care aproape că îl paraliza. Aproape că nu-și putea mișca mâinile, nici picioarele. 
	Asistenta a venit direct la el și i-a dat să bea o pastilă. Apoi a început să îi aplice tampoane cu spirt peste rănile de pe față. Dragoș a întrebat-o ce s-a întâmplat cu el, iar ea i-a zis că cineva l-a găsit pe marginea drumului mai mult mort decât viu și a chemat ambulanța care l-a adus la spital. Acum era nevoie ca să rămână o vreme în spital ca să-și vindece leziunile interne și externe. Avea noroc că organele vitale nu au fost rănite. Se afla sub strictă supraveghere medicală. 
	Atunci Dragoș și-a adus aminte de întâlnirea cu namila de om care probabil l-a confundat cu cineva care i-a agățat domnița la discotecă. O încasase zdravăn pe nedrept, fapt care îl înfurie foarte tare. Nici măcar nu discutase cu vreo fată în seara aceea. Se simțea neputincios în fața sorții. Nu putea nici măcar să-și facă dreptate întrucât nici măcar nu îl văzuse bine pe agresor. Se putea duce la miliție să depună o plângere, însă nu ar fi ajutat la nimic, deoarece nu avea cum să-l identifice nici chiar de pe fotografie. Așa că se resemnă în fața acestei nedreptăți.
	Ar fi vrut să dea un telefon la Institut să-și anunțe colegul de cele întâmplate, dar a realizat că este imobilizat la pat. Din această cauză, a rugat-o pe sora medicală să sune ea la școală și să spună unde se afla. Ea i-a răspuns că cineva de la Institut a sunat la miliție să anunțe că un student nu s-a întors acasă în seara aceea, iar aceștia au pornit căutările și au dat de el la spital. Totuși nefiind siguri că este el, deoarece nu s-a găsit nici un act asupra lui l-a rugat pe cineva de la cămin să vină să-l identifice. Astfel s-au clarificat lucrurile. 
	În ziua următoare, după amiază, Grigore și-a făcut apariția la spital. Avea asupra lui o sacoșă cu o sticlă de lapte, un pachet de biscuiți, un borcănel cu miere și două plăcințele. Dragoș s-a bucurat tare mult că prietenul său a venit să-l viziteze, înțelegând și mai bine rostul proverbului care afirmă că prietenul la nevoie se cunoaște. 
	Grigore s-a așezat pe un scaun alăturat, iar Dragoș a început să-i povestească ceea ce s-a întâmplat. Când a aflat că primise asemenea bătaie pentru o confuzie legată de agățarea unei fete de la discotecă, Grigore a simțit un nod în gât. Se considera principalul vinovat pentru spitalizarea lui Dragoș. Ar fi vrut să-și ispășească oarecum vina, însă habar nu avea în ce mod. I-a cerut iertare prietenului său promițându-i că va încerca din răsputeri să își spele această vină. Văzându-l cum se chinuiește, prietenul său imobilizat la pat, i-a spus să nu-și facă probleme. Oricum timpul va trece și le va vindeca pe toate. Deja a făcut mult pentru el vizitându-l la spital și aducându-i de mâncare.
	Au început apoi să discute despre școală, despre cămin și despre idealurile partidului. De asemenea, Grigore a promis colegului său, că mâine îi va aduce o carte și că regretă că nu i-a adus-o acum. Aici avea timp berechet să citească. În privința cursurilor, Dragoș nu trebuia să-și facă nici o problemă, deoarece putea foarte simplu să recupereze și să se pregătească pentru examenele de iarnă chiar în spital. 
	În noaptea următoare, s-a întâmplat o mare nenorocire. Unul dintre colegii de salon, cu care a schimbat doar câteva cuvinte deoarece era într-o stare destul de gravă, pe la ora două a început să aibă niște convulsii puternice care l-a trezit pe Dragoș. Acesta a strigat după medicul de gardă, dar până când doctorul a sosit, sărmanul bolnav deja s-a stins. Omul în halat alb cu ochii umflați de somn nu a făcut altceva de cât să constate decesul.
	Dragoș era în șoc. Văzuse cu ochii lui pentru prima dată, cum cineva moare. Se uita cu ochii holbați la trupul neînsuflețit din patul de lângă peretele opus și nu putea să creadă că era mort. În câteva minute, în salon au intrat doi bărbați care purtau o targă. Au pus bărbatul mort pe ea și l-au scos din încăpere pentru a-l duce la morgă.
	În cameră s-a făcut liniște, becurile au fost stinse, însă Dragoș nu putea să doarmă. Se tot gândea la omul din care viața se scurse și rămase doar un sac de piele umplut cu oase, mușchi, și carne. Peste câteva zile îl vor băga în pământ, iar pe mormânt vor instala o piatră sau o cruce pe care vor scrie numele, data nașterii și a decesului și poate un epitaf. Subit, și-a amintit de inscripția pe care o văzuse în copilărie pe o cruce în cimitirul satului megieș: „Călătorule, aici nu e sfârșitul, ci doar începutul”. Acest citat îi dădea fiori. Oare chiar să mai existe și altceva după mormânt? Oare chiar totul se termină la groapă? Oare chiar toată truda omului de pe pământ este zădarnică? Despre ce fel de început spune necunoscutul autor?
	Apoi, gândul i-a zburat la o altă inscripție aflată pe o piatră funerară pe care o văzuse în Dushanbe, la Muzeul de istorie, și care îi aparținea unui mare comandant de oști: „Am cucerit lumea cu putere și bărbăție, dar nu am putut-o lua cu noi în mormânt”. Care este atunci rostul vieții, dacă nimic nu poți lua cu tine? Dacă nu există nimic dincolo de moarte care este sensul unei vieți morale? De ce se simte așa de mizerabil când săvârșește vreo faptă urâtă? 
	Afară a început să se lumineze. Părea a fi o zi mohorâtă de toamnă târzie. Prin sticla ferestrei, se putea vedea copacii desfrunziți și tăcuți, deasupra cărora se roteau o masă mare de ciori care croncăneau. Orașul începea să se trezească și să înceapă o nouă zi. Obosit de frământări, Dragoș a încercat să alunge aceste gânduri sâcâietoare prin vorbele iubitului său învățător care îi spunea că epitaful aflat pe acea cruce o fi fost scris de vreun popă obsedat de religie, iar el nu trebuie să creadă tot ce se scrie pe garduri. Apoi a adormit, dar nu pentru mult timp, deoarece a fost trezit de medicul care a venit să efectueze controlul de dimineață. După ce doctorul a ieșit pe ușă, Dragoș a fost asaltat iarăși de aceleași întrebări. Reduta rațională construită de Andrei Gheorghevici în mintea sa, precum că totul este un mit, nu putea face față atacului virulent al acestor îndoieli firești în asemenea situații. A mai avut o rundă de frământări puternice până spre amiază, după care a adormit. 
 	A doua zi, pe la trei dimineața, l-au trezit niște icnete puternice. Acestea veneau din patul celuilalt bolnav. Buimăcit de somn, Dragoș nu înțelegea ce se întâmplă. La un anumit moment, s-a făcut liniște. Dimineața medicul de serviciu l-a găsit mort și pe al doilea coleg de salon al lui Dragoș.
	Dragoș se externase de trei zile. Deși se mai afla în șoc, trebuia să se ia în mâini și să muncească din greu pentru a recupera cursurile pierdute. Peste câteva săptămâni avea să intre în sesiunea de iarnă, a celui de-al treilea an de studii. Pe deasupra, mai trebuia să citească un maldăr mare de cărți cerute de profesori. Așa că s-a apucat să muncească pe rupte. Se trezea cu noaptea în cap, își aprindea o veioză și citea. După o oră de lectură, se îmbrăca și se ducea împreună cu bunul său prieten la școală. După ce lua masa de prânz, o lua spre bibliotecă unde stătea afundat în cursuri până când bibliotecara îl ruga să plece pentru a închide. Examenele din iarna acea au fost pentru Dragoș floare la ureche. Toate evaluările au fost susținute cu note maxime și felicitări din partea dascălilor. Când a văzut rezultatele, precum și aprecierile profesorilor, i-a crescut inima în piept. Din nou, simțea că îi cresc aripi, iar visul său de a deveni un bun comunist și un excelent învățător era pe cale să se realizeze în scurt timp. 
	Chiar înainte de a pleca în vacanță, s-a dus în fața lui Lenin, care era înveșnicit  piatră albă. A stat preț de câteva minute bune în fața statuii, satisfăcut de ultimele sale realizări fiind copleșit de un sentiment inexplicabil de venerație sfântă. „Acum cred că mi-am ispășit „păcatele” și cred că ești mulțumit de mine, Vladimir Ilici! M-am făcut băiat bun și voi lupta din răsputeri să termin cu brio studiile, și-apoi mă voi consacra cu trup și suflet cauzei partidului!”a rostit Dragoș în gând un gen de rugăciune comunistă.
	Vacanța de iarnă a trecut foarte repede, și studenții s-au întors la cursuri. Chiar în prima zi de școală ninsese așa de tare că întregul oraș a fost paralizat. Mașinile speciale de deszăpezire făceau cu greu față troianelor de pe carosabil. Chișinăul era acoperit integral cu o plapumă albă, pufoasă și foarte groasă de omăt. Studenții de la Institutul Pedagogic, deși erau oameni maturi, se uitau mai mult pe geamuri la dansul fulgilor, decât la profesorii care își rupeau gâturile încercând să-și predea cursurile. Prelegerile lor mai mult erau auzite de pereții și tabla din sală, decât de tinerii din fața lor. Când s-au terminat lecțiile, studenții au dat buluc afară și s-au transformat într-o masă gălăgioasă de copii de grădiniță. Ograda sobră a școlii s-a umplut de veselie și de o hărmălaie de nedescris. Băieții au prins a face bulgări de zăpadă și a-i arunca spre fete, iar acestea nu se lăsau mai prejos și împroșcau și ele înapoi, dar cu bulgări mai mici după forma mâinilor acestora.         
	Dragoș, prins în hărmălaia acea, și-a adus aminte de copilăria sa. De fiecare dată când iarna era generoasă descărcând peste satul lui munți de zăpadă, el nu mai putea de bucurie. Ieșea afară și se hârjonea prin nămeții mari până la nivelul gardurilor. Apoi când se mai bătătorea omătul, iar oamenii făceau pârtii, ieșea împreună cu alții copii de prin mahala și se dădeau cu sania rămasă de la tatăl său și la care ținea cu mare strășnicie. 
	Nu de puține ori se împărțeau în echipe și se jucau de-a războiul. Uneori, construiau câte un zid de zăpadă care era considerat o adevărată fortăreață sub care se adăposteau. Din când în când, ițeau capul să vadă dacă erau în siguranță, după care aruncau cu bulgări mari de omăt înspre cealaltă cetate. Alteori săpau tranșee în troiene, după acelea pe care le-au văzut în realitate și care încă se mai vedeau prin părțile lor rămase de la război. Și după ce fiecare echipă se instala în acele șanțuri începea canonada că nu se mai înțelegea nimic. Spre deosebire de războaiele adulților care are biruitori și învinși, cele ale copiilor se terminau de fiecare dată cu victoria ambelor tabere. Urma un soi de celebrare a victoriei printr-un frecuș reciproc cu omăt. După ce se termina ceremonialul biruinței fiecare copil se ducea agale spre casă ud până la piele și cu maci roșii în obrajii înghețați. 
	Lui Dragoș, tare mult îi plăcea, ca atunci când intra în casă, după asemenea bătălii cumplite să găsească soba încinsă și să audă trosnetul lemnelor care ardeau și care împrăștiau cu mare dărnicie căldura atât de râvnită în zilele friguroase de iarnă. Dar și mai tare îi plăceau plăcințele rumenite care-l așteptau cu mare drag. După ce își schimba hainele ude și le întindea pe sfoara legată deasupra sobei, se punea pe înfulecat delicioasele plăcinte încât îi trosneau fălcile de-atâta plăcere. Apoi se tolănea pe cuptorul cald care servea pe post de pat unde somnul, îl cuprindea cu brațele sale drăgăstoase, adormindu-l pe loc. 
	Frecându-și mâinile de plăcerea produsă de amintirea copilării, Dragoș a observat că băieții au tăbărât peste domnișoare și au început să le frece cu zăpadă pe gingașii lor obraji, până când aceștia s-au făcut mai roșii decât racii. Bineînțeles că fetele nu se lăsară așa cu una cu două și se zvârcoliră ca să scape din strânsoare, dar băieții s-au dovedit mai tari și și-au dus munca până la capăt. 
	Dragoș a fost luat și el de val și s-a repezit cu o mână de omăt spre o colegă dintr-o clasă mai mică decât a lui pe care nici măcar nu o cunoștea. A trântit-o la pământ și a spălat-o bine cu omăt până când fata a zbierat așa de tare că l-a speriat pe țanțoșul mascul care și-a arătat supremația în acest mod. Apoi în mod subit, Dragoș a simțit o oarecare jenă împletită cu milă. A ridicat fătuca de jos, și-a cerut scuze pentru atacul înzăpezit și i-a cerut permisiunea s-o conducă la cămin. Ea a acceptat scuzele spunându-i că își dă seama că totul nu este decât o joacă de copii. Pe semne că și ei i-au revenit amintirile copilăriei. Cât despre condusul la cămin, nu este nevoie întrucât ea locuiește în oraș și că se descurcă să meargă singură. 
	Băiatul jenat și totodată mulțumit de ispravă, a insistat s-o conducă până acasă. Spre surprinderea lui colega lui mai mică a acceptat. Așa că nu a mai stat pe gânduri, ci s-a pornit însoțit de fată spre casa ei. Mergeau repede, ca nu cumva domnița udă leoarcă să răcească. Treceau în grabă, aproape în fugă pe trotuarul înghețat ignorând trecătorii și vitrinele magazinelor. După vreo jumătate de oră de mers, au ajuns la casa domnișoarei. 
	Era o casă mare, acoperită cu ardezie, peste care s-a pus un strat mare de omăt și arăta de parcă și-ar fi tras o căciulă albă pe ochi să nu cumva să înghețe. Sub cușma de ardezie, flancată de două ferestre mari se afla o ușă, așezată chiar la mijlocul peretelui alb din fața lor. Fata și-a scotocit prin buzunare și a scos o legăturică de chei. A ales una dintre ele, apoi a descuiat ușa și l-a invitat pe Dragoș să intre înăuntru. Acesta puțin a ezitat, dar nu a vrut să pară bădăran și a acceptat să intre în casă. 
	Mare i-a fost mirarea, când a văzut că sufrageria era încălzită, deoarece nimeni nu era acasă. În cameră se afla un șemineu în care ardeau câteva lemne. Văzându-i uluirea, domnița i-a spus că tatăl ei a dat focul în șemineu, chiar înainte de a pleca la serviciu. El lucra la o fabrică, în schimbul de noapte, dar știa că fetița lui în curând avea să vină de la școală așa că nu-și asuma nici un risc aprinzând focul.  
	Ca o bună ospitalieră, fata l-a ospătat bine cu mâncare caldă păstrată într-o oală învelită cu o plapumă. Dragoș a mulțumit amabil și a vrut să plece, însă stăpâna casei l-a rugat să mai rămână și să mai schimbe două-trei vorbe, să asculte muzică și să se uite la televizor. Nici de data asta, nu a putut s-o refuze, așa că s-au instalat comod pe canapeaua din fața șemineului. Din vorbă în vorbă, cei doi tinerei au aflat destul de multe unul despre celălalt. În timp ce fata îi povestea despre ea, Dragoș se uita cu mare încântare la flăcările roșietice care șerpuiau în fața lui și care aruncau în jur valuri plăcute de căldură. După o vreme, pe când se întuneca-se de-a binelea, fata a pus la un patefon vechi o placă muzicală. Casa s-a umplut de niște acorduri muzicale foarte plăcute și romantice. În scurt timp domnișoara s-a ridicat propunându-i flăcăului de lângă ea să danseze. Astfel cei doi s-au prins într-un dans care le stârnea anumite patimi. S-au trezit dimineața unul lângă altul în patul fetei.
	Dragoș s-a îngrozit. Iarăși se repeta povestea, asemenea unui coșmar de care nicidecum nu putea să scape. S-a îmbrăcat rapid, a cerut iertare fetei, și a ieșit glonț din casă și din curte. Nici măcar nu s-a uitat înapoi. Ar fi vrut să uite de această întâmplare nefastă tot așa de iute, precum s-a petrecut. Din nou l-a cuprins o greață enormă de el însuși. Se întreba cum de s-a ajuns aici. De ce n-a avut tăria de caracter să-i refuze invitațiile și să plece din casa aceea imediat ce fata a ajuns în siguranță? De ce s-a lăsat prins în capcană? Cum rămâne acum cu noile angajamente luate înaintea marelui proletar? Cum să-și mai ispășească vina? Și-apoi dacă fata era de la el din școală, ar putea cumva să se răsufle, iar conducerea institutului să afle și să ia măsuri disciplinare împotriva lui.  
	Nu știu cum s-a întâmplat, dar fata și-a ținut limba după dinți, așa că nu s-a aflat de nefericita pățanie care i-a dat fiori lui Dragoș. A urmat, deja devenite banale, spovedaniile comuniste și noi angajamente de a nu mai repeta faptele dezmățate. 
	În câteva zile, viața a revenit la normal. Dragoș își căuta de treburile sale, iar colegii și pedagogii apreciau strădaniile sale. Zilele se prefăceau în săptămâni, săptămânile în luni și studenții s-au pomenit în preajma examenelor din sesiunea de vară. 


	Imediat după ce a susținut și ultimul examen, s-a întâmplat o tragedie cumplită, care avea să-l marcheze pe toată viața.  Împreună cu Grigore, a vrut să sărbătorească momentul de sfârșit de an, și să meargă la o cafenea aflată în centrul orașului pe bulevardul Lenin. Amândoi știau că aici se vinde cea mai gustoasă prăjitură și cea mai delicioasă înghețată. Veneau în acest loc, doar când celebrau vreun eveniment important. Prețurile nu erau din cele mai mici, însă plăcerea gustului și bucuria momentului făceau toți banii din lume. Dragoș, era econom de felul său, având grijă să pună de-o parte din mica lui bursă oferită de stat, ceva bănuți pentru astfel de bunătăți ca să încununeze cumva marile sale izbânzi. În această, privință Grigore era parcă fratele său geamăn. Făcea și el economii pentru micile plăceri ale vieții pe care le trăia la intensitate maximă.
	Așa că în după amiaza acea toridă de pe la sfârșitul lui iunie, cei doi prieteni au ieșit pe porțile căminului și s-au îndreptat spre râvnita lor cafenea. Au luat-o pe un trotuar umbros, mărginit dintr-o parte, de case vechi, unde locuise lumea mondenă a Chișinăului de altă dată, aflate acum în proprietatea statului fiind confiscate de la cei care erau considerați dușmanii poporului. De cealaltă parte a trotuarului se afla carosabilul celei mai importante artere ale orașului având patru benzi proaspăt asfaltat pe care circulau tot felul de autoturisme de model: „volga”, „pobeda”, „moskvici”, dar și troleibuze care l-a acea oră erau mai mult goale. Din când în când, cei doi băieți, treceau pe lângă un bloc puțin mai înalt, având la parter magazine cu vitrine mari unde se ițeau manechine de bărbați, femei sau copii îmbrăcați cu tot soiul de haine care mai de care mai prezentabile care reușeau să atragă privirile trecătorilor. Mai la toate colțurile se aflau nelipsitele chioșcuri de ziare și reviste. Aceste gherete erau adevărate difuzoare prin care puterea de stat își vocifera idealurile. Ziarele și revistele vremii nu erau o sursă de informare echidistantă, ci unelte docile de propagandă a ideologiei ateiste și marxist-leniniste.
	Nimic din toate acestea nu îi interesa în acest moment pe cei doi băieți care își savurau victoria discutând unul cu celălalt despre reușitele lor, în ciuda faptului că a fost un an foarte greu, având în vedere bătaia soră cu moartea încasată de Dragoș urmată de spitalizarea îndelungată. 
	La un moment dat au ajuns la o intersecție. Cei doi s-au grăbit să traverseze strada. Din motive total necunoscute, Dragoș a rămas puțin în urmă, în timp ce Grigore a pășit pe carosabil, iar când a ajuns la mijlocul străzii o „volgă” a virat în mare viteză de pe strada principală și l-a lovit din plin, luându-l pe capotă. Când șoferul și-a dat seama ce s-a întâmplat a frânat brusc, iar victima a căzut pe asfalt, formând o baltă de sânge. Era o priveliște îngrozitoare. Grigore desfigurat, zăcea pe pata acea roșie, fără să se miște. Deasupra lui se afla șoferul speriat care nu știa exact ce trebuie să facă. Trecătorii curioși s-au adunat buluc să vadă ce se întâmplă. Dragoș era în șoc și nu putea nici să vorbească, nici să facă vreo mișcare oarecare. Întreaga secvență se petrecuse chiar în ochii lui.
	Din mulțime a ieșit un bărbat cam la patruzeci de ani și care spunea că este medic. S-a apropiat de Grigore și i-a luat pulsul. Din nefericire era mort. Pe semne că cineva chemase salvarea, deoarece s-a auzit un zgomot strident de sirene a unei ambulanțe, iar mulțimea s-a dat la o parte făcând loc medicilor. Aceștia nu au făcut altceva decât să confirme decesul, după care au adus o targă pe care au pus trupul fără viață și l-au urcat în mașină apoi s-au făcut nevăzuți. Îl duceau la morgă pentru autopsie.  
	În scurt timp la fața locului a ajuns și o mașină a miliției din care a coborât trei bărbați în uniforme albastre. Când au aflat cine a provocat teribilul accident, doi dintre ei au început să discute cu șoferul mașinii, iar celălalt milițian a încercat să împrăștie curioșii și să deblocheze strada. 
	Oamenii legii au aflat că cel de la volan era un cinovnic de rang înalt din aparatul de conducere a Republicii Sovietice Socialiste Moldovenești, aflat în directă subordine a celor de la Moscova. În ziua aceea, șoferul său se îmbolnăvise, așa că s-a urcat chiar el însuși la volan. Trebuia să rezolve niște treburi extrem de vajnice pentru țară, și fiind destul de grăbit nu a reușit să observe pe nimeni pe trecerea de pietoni. Cu toate acestea, din rațiuni umaniste, a așteptat să vină doctorii și miliția, pentru a vedea ce s-a întâmplat. Deși nimeni nu recunoștea asta, volens-nolens în acea vreme marii demnitari de stat, aveau imunitate în fața oricăror acuzații. Așa că șoferul ucigaș a scăpat basma curată. După o scurtă discuție purtată cu milițienii, cinovnicul a plecat cu mașina pătată de sânge, la treburile sale, iar oamenii ordinii urmau să mușamalizeze cazul și să piardă urma nefastului accident.
	Dragoș, stătea ca o statuie de piatră. Privirea lui a rămas fixată pe pata de sânge. Nu putea să scoată pe gâtlej nici măcar un sunet. Trecătorii au prins a se duce în drumul lor. Mașina miliției a plecat cu girofarurile stinse, semn că nu mai era nici o urgență. Probabil că în acel moment Grigore se afla pe masa de disecție a medicilor legiști. Poate părinții, deja au fost anunțați prin telegramă sau poate prin telefon, că băiatul lor este mort. Adresa o găsise în carnetul de student al acestuia, pe care obișnuia să-l aibă cu sine întotdeauna când ieșea în oraș. 
	Cu mare dificultate, Dragoș și-a revenit nițel, după care și-a târât picioarele până la o bancă din apropiere pe care s-a așezat. A prins ași freca mâinile și ași pocni degetele, iar picioarele lui a început să se clatine, aidoma copacilor bătuți de vânturi. Ochii săi se uitau spre nicăieri. Din când în când i se zvâcnea câte un mușchi pe fața albă ca varul. Gândurile-i s-au învălmășit în minte ca într-un furnicar. 
	După câteva ore bune, soarele a pornit la vale, lăsând loc umbrelor rozalii ale serii să-i răcorească puțin pe locuitorii Chișinăului, toropiți de caniculă. Trotuarul a început să se umple de oameni dornici să iasă din casele în care fuseseră închiși și păziți de razele nemiloase ale soarelui arzător. Asfințitul, a reușit să-l trezească din starea în care se afla, pe bietul Dragoș, care tocmai și-a pierdut cel mai bun prieten. 
	Nu a mai ajuns la cafeneaua unde s-a pornit, ci a făcut cale întoarsă. La cămin, i-a povestit portarului despre nenorocirea teribilă, iar acesta imediat a sunat la administrația școlii să anunțe ceea ce s-a întâmplat. Pe urmă, sărmanul student, a cerut voie să vorbească la telefon cu părinții lui Grigore. La capătul celuilalt al firului era tatăl care a răspuns cu o tristețe dureroasă în glas. Vocea din receptor l-a dărâmat și mai tare pe Dragoș. Din discuție, a aflat că ei deja știau despre cumplitul accident și că mâine vor veni să-și ia copilul de la morgă pentru ca în următoare zi să fie înmormântat în cimitirul din sat. Totodată, Dragoș i-a spus că va veni și el pentru ași lua rămas bun de la scumpul său prieten.
	Atât seara aceea, cât și ziua care a urmat au fost înlăcrimate. De cum a intrat în dormitorul său, a izbucnit în lacrimi. A plâns ore întregi după Grigore. Nicidecum nu putea să se oprească. Este cu neputință să poruncești lacrimilor. Spre dimineață, perna și cearșaful erau leoarcă. N-a reușit să închidă nici măcar un ochi în noaptea acea. De cum s-a mijit de zi, îndoliatul băiat a ieșit pe poarta căminului și s-a îndreptat spre o pădure din apropiere. Simțea nevoia să plângă în hohote nestingherit de nimeni. Dorea să zbiere, să urle, să strige de durere. 
	Pădurea era una bătrână de stejari frunzoși și alte soiuri de copaci viguroși care își împleteau crengile formând uriașe umbrele. Pe alocuri se găseau poienițe cu o mulțime de flori care mai de care mai colorate și mai înmiresmate peste care roiau fel de fel de gâze. Întreaga pădure era străbătută de o grămadă de poteci care șerpuiau printre copacii sălbatici. Acestea erau mărginite de fire fragede de iarbă verde, dar și de smocuri de ierburi uscate. Din când în când, se putea vedea trunchiuri de copaci uscați căzuți la pământ. Toată această splendoare a naturii era acompaniată zi și noapte de triluri fermecătoare a păsărilor care își făceau veacul în sălbătăcia acestui tărâm mirific.
	Dragoș, adeseori admira această minunăție care îi încânta ochiul și urechea. Acum, însă, nu mai era loc pentru spectacolul pădurii. Inima lui era cuprinsă de o tristețe groasă. Nu dorea decât să fie singur și să-și verse amarul. Decesul dragului său prieten l-a dărâmat de-a binelea. Simțea că în lăuntrul său s-a deschis un gol imens pe care nu l-ar fi putut umple cu nimic. Totodată realiza că o durere acută pune stăpânire pe trupul său. Era total dezarmat și devastat. Cu inima frântă în totalitate, a hoinărit prin desișul pădurii până când a început să se însereze. Uneori se așeza pe un trunchi de copac, alteori pe un buștean căzut de-a curmezișul cărăruii. 
	În ziua următoare, dis de dimineață, Dragoș a luat un autobuz pentru a pleca în satul natal al lui Grigore. Drumul i s-a părut foarte lung și dureros. Era o zi toridă. În scurt timp autocarul s-a umplut de zăpușeală. Înghesuit pe bancheta din spate, ochii săi refuzau să admire peisajele de vară, care se perindau prin geam. Gândurile sale se învolburau precum talazurile mării într-o vreme furtunoasă. Ochii îi erau împăienjeniți de lacrimi. Din când în când scotea o batistă din buzunar și își ștergea ochii ca nu cumva cineva să observe că el, băiat deja adult, plânge. 
	Casa lui Grigore era una țărănească dată cu var și acoperită cu stuf. Ușile erau larg deschise. Curtea largă în care creșteau la întâmplare tot felul de buruieni, era împrejmuită cu un gard proaspăt de scânduri după o nouă modă care și-a făcut apariția prin satele moldovenești. Altădată era plină de orătănii, dar acum ea era umplută cu oameni. O mulțime de săteni, neamuri, vecini, prieteni, foști colegi de școală au venit să-și ia rămas bun lui Grișa, așa cum îl numeau ei în sat. 
	Când Dragoș a ajuns la casa prietenului său, pe care a găsit-o cu mare ușurință, a fost izbit de jalea de acolo. Toți cei pe care i-a întrebat cum să găsească drumul, l-au îndrumat cu o mare precizie. Nu era om în toată localitatea să nu audă de cumplita tragedie. Decesul tânărului Grigore a îndoliat întregul sat. Durerea pricinuită era una comună. Tristețea care izvora din casă, se revărsa peste cei aflați în curte, apoi se scurgea pe uliță în jos umplând fiecare căscioară din comunitate.
	Fără a discuta cu nimeni din cei aflați în ogradă, s-a dus direct în casă unde într-o încăpere, așezat pe două taburete se afla sicriul cu trupul neînsuflețit. Alături, tata și mama plângeau în hohote fiind acompaniați de alți câțiva bocitori a căror plânset i-au rupt inima lui Dragoș. 
	Familia lui Grigore era ateistă. Odată cu venirea în satul lor a noii orânduiri, renunțaseră la creștinism, considerând că acesta a fost o piedică în dezvoltarea civilizației și o unealtă în mână Bisericii de a subjuga omenirea. Părinții doreau ca singurul lor copil să crească în spiritul noii societăți. Așa că au încercat cât au putut mai bine să-i ofere o educație comunistă autentică, cumpărându-i cărți despre Lenin, despre eroii patriei sovietice, despre evoluție și ateism. Și-au pus în gând ca să-l trimită la Institutul Pedagogic din Chișinău pentru a-l face învățător. Din această poziție va putea foarte bine să transmită generațiilor viitoare noua ideologie care va despovăra masele de superstițiile vechi. Și-au pus toate speranțele în băiatul lor, iar acum odrasla  lor scumpă se găsea în coșciug.
	Deși consătenii nu prea îi stimau pe cei care se dădeau cu noua putere, durerea a învins diferențe de opinie scoțându-i din casă și adunându-i pe toți la serviciul funerar.
	Din cauza valorilor ateiste ale familiei, înmormântarea a fost lipsită de obiceiurile și ritualurile religioase. Au fost ținute doar câteva discursuri ale unor profesori din sat, a președintelui sovietului sătesc (așa se numea primarul în timpurile comuniste), a directorului colhozului, unde munceau cu mare sârg părinții lui Grigore și a unor buni prieteni ai lui Grigore. Dragoș a fost rugat să rostească și el câteva cuvinte de adio. Printre sughițuri, le-a povestit despre tovărășia lor, despre cât de mult a însemnat pentru el și despre faptul că dispariția colegului său i-a lăsat un imens gol lăuntric. 
	După aceste scurte cuvântări, mulțimea a ieșit pe strada prăfuită și s-a încolonat pentru merge spre țintirim. Mai întâi mergea un tânăr cu o fotografie care înfățișa un Grigore vesel, după care veneau câteva perechi de copii care duceau coroane cu flori de hârtie. Urmau groparii care duceau sicriul. După ei, cu inima sfârtecată, pășeau părinții și rudeniile apropiate. În urma lor veneau restul oamenilor. Cortegiul se mișca agale, sub un soare arzător, străbătând hudițele triste ale satului, oprindu-se la întretăierile drumurilor principale unde erau adunați alți săteni care nu reușiseră să vină la înmormântare. 
	După o vreme, convoiul a intrat pe poarta cimitirului aflat pe povârnișul unui deal de la marginea satului și s-au oprit lângă o groapă proaspăt săpată. Acolo un alt învățător a spus câteva cuvinte. A urmat o suită de jelanii atât de puternice, că au zguduit pământul din țâțâni și a putut fi auzite și în satele vecine.
Înspăimântat, Dragoş, se uita la cadavrul livid din sicriul căptușit în interior cu stofă albă ce anunță parcă stingerea unei vieți pure, iar în exterior era învelit cu un material roșu-aprins, culoarea preferată a sistemului de atunci şi care parcă trăda dorința arzătoare de a trăi. Nu-şi putea închipui cum acest bărbat în floarea vârstei, care mai ieri pulsa de energie debordantă, se afla acum între aceste scânduri.  
Își lua rămas bun de la amicul său cu care colindase Chișinăul în lung şi în lat. Împreună cu acest bărbat fusese în săli de lectură unde au devorat munți de cărți, servise împreună cele trei mese ale zilei la cantina școlii, iar uneori și pe la alte ospătării și cafenele, frecventase împreună fel de fel de localuri, şi câte altele nu mai făcuse împreună.  Împărțise cu el tristețile și bucuriile vieţii de student. Nu de puţine ori, îi împărtășise cele mai tainice gânduri și cele mai ascunse dorințe. Acum, încremenit de durere, lângă această cutie a morții trebuia să spună „adio” bunului său prieten.  
În timp ce toate rudele şi prietenii răposatului s-au apropiat de raclă ca să-l privească pentru ultima dată, Dragoş, nu mai avea putere să facă nici măcar un pas spre trupul fără viaţă, fiindu-i parcă înțepenite picioarele.  După ce cioclii au bătut capacul, au coborât sicriul în groapă, apoi au început să arunce țărână acoperind pentru totdeauna corpul lui Grigore. Dragoş se uita cu groază la acest spectacol sinistru trecându-i prin minte noianul de amintiri care-l lega de cel peste care se înălța stratul de țărână.
Cum stătea înmărmurit, dintr-o dată parcă l-a săgetat un gând venit încă din copilăria sa și care în ultimul timp, având de a face cu atâtea morți, îl tot bântuia. Oare sub această grămadă de țărână să se termine totul? Oare mormântul i-a pus punct vieţii prietenului său ateu? Oare nu s-a înșelat acest amic negând cu vehemență existenţa vieţii de după moarte? Prin mintea lui, s-a perindat aievea, epitaful de pe piatra funerară pe care o văzuse la marginea cimitirului din satul vecin, care i-a adus atâta neliniște şi care spunea că aici nu este sfârșitul, ci doar începutul.
Rudele, prietenii, groparii şi toţi gură-cască au plecat unii la treburi, iar alții să continue jalea pe la casele lor, dar el, rămas singur cu gândurile sale, nicidecum nu putea să își dezlipească privirea de la movila de pământ acoperită cu o mulțime de coroane.
Într-un sfârșit, a părăsit şi Dragoş grămada de pământ lutos pusă deasupra  dragului său prietenului. Ieșind pe poarta spațiului pe care oamenii îl numesc cimitir, a luat-o direct la șosea de unde avea să oprească vreo mașină care să-l ducă înapoi la Chișinău.
Odată ajuns, în oraș, l-a rugat pe bunul șofer care l-a adus, să oprească, undeva la intrare. După ce a coborât din mașină, a stat puțin pe marginea drumului până când autoturismul de marcă moskvici care l-a transportat, a cârnit după un colț. Apoi, cu pași mărunți, a prins a se depărta de acel loc. Umbrele serii coborau alene peste Chișinău, iar Dragoș a început să hălăduiască pe străzile care se goleau de oameni. Asta s-a întâmplat câteva zile la rând. Mergea de-a lungul bulevardelor, a străzilor, a ulicioarelor, ignorând trecătorii. Uneori intra și prin curțile blocurilor, umplute de zgomotele copiilor care se bucurau din plin de vacanță, pe care aproape că nici nu-i observa, de parcă ar fi fost un strigoi care bântuia orașul toropit de căldură. 

Într-una din zile, pe când hoinărea fără sens prin Chișinău, încercând să-și îngroape durerea care i se părea mult prea mare, ochii săi pe care îi ținuse mai mult în jos, acum fiind ridicați, au zărit o tablă pe care erau scrise cu litere albastre șterse de vreme, Casa de rugăciune. A vrut să ignore imaginea surprinsă, dar ceva înlăuntrul său îi spunea că ar fi bine să intre în această casă. Nu de puţine ori a auzit la şcoală că cei care se adunau în astfel de localuri sunt întunecați la minte și că participă la ritualuri sinistre, de care era îngrozit. Acești oameni erau dușmanii poporului fiind în cârdășie cu imperialiștii americani. Ei trebuie stârpiți de pe faţa pământului pentru că ei pun în pericol statul care nu se încumeta să-i distrugă deoarece li se respecta dreptul de conștiință și de liberă asociere.  Cum stătea indecis cu faţa spre clădire, a observat pe un bătrân care s-a strecurat înlăuntrul. Dragoș și-a amintit că este duminică şi că astfel de indivizi superstițioși se întâlnesc tocmai în această zi. I-a trecut prin minte un gând ciudat; să intre și el. Acest gând a fost repede stăvilit de ideologia pe care o îmbrățișase. Cum să intre într-un asemenea loc? Dacă va intra s-ar face părtaș la fărdelegile acestor dușmani ai poporului. Cu toate astea, imboldul de a intra nu se potolea.  
În final, vocea lăuntrică pe care a auzit-o mai întâi a biruit. S-a apropiat de clădirea cenușie şi a deschis ușa de lemn. În faţa lui, s-a înfățișat o sală nu prea mare cu pereții văruiți în alb,  având bănci într-o parte şi în alta despărțite de un culoar, pe care stăteau bărbați şi femei de felurite vârste. În față, se afla un fel de pupitru, în spatele căruia un bărbat, îmbrăcat în cămașă şi sacou, rostea un discurs înflăcărat.  
Ascultătorii erau absorbiți de vorbirea celui din față, aşa că lui Dragoș, i s-a părut că nimeni nu l-a observat. A văzut un loc liber pe marginea ultimei bănci şi s-a așezat acolo. Fără să vrea, prin urechile lui pătrundeau cuvintele omului din spatele tribunei.  Acesta vorbea despre existenţa unui Dumnezeu, făuritorul celor văzute şi nevăzute, atotputernic, atotprezent şi atoateștiutor care este drept. Apoi a continuat prin a spune că omul este o fiinţă păcătoasă şi că nu poate avea nici o legătură cu Dumnezeu; prin urmare este condamnat pentru vecie, dar în mila Sa Creatorul şi-a trimis Fiul să ispășească păcatele omenirii murind în locul lor pe o cruce. Aşa că oricine care crede că Fiul celui Atotputernic a murit pentru el, este salvat de la moartea veșnică şi când va deceda, sufletul lui va intra în viaţa veșnică. În timp ce vorbea, predicatorul parcă se uita țintă la el, de parcă discursul era doar pentru Dragoş. Nu a așteptat să termine discursul şi vizitatorul a ieșit afară ca nu cumva să fie luat la întrebări de către vreun credincios curios din acea sală.
Dumnezeu nu există, şi-a zis Dragoş. Totul este doar în imaginația acestor sărmane ființe care par mai degrabă victime ale superstițiilor trecutului, decât dușmani ai poporului. Credința în existenţa supranaturalului de mult a început să se clatine. Orice fenomen fizic, chimic şi biologic poate fi explicat. Evoluția şi morala erau singurul său crez. Așa a fost învățat de intransigentul Andrei Gheorghevici, așa a învățat la şcoală de dascăli din Chişinău, asta se auzea în fiecare zi la radio şi la televizor și asta se scria în fiecare zi în ziare și reviste. Acesta era adevărul gol-goluț pe care şi-a clădit viaţa.
Totuși, inexplicabil, tulburat de moartea fulgerătoare şi de ciudata adunare la care a participat,  castelul său ideologic a început să se clatine. Simțea că fiinţă lui trecea printr-un cutremur. În mintea lui au năvălit amintirile copilăriei.  L-a văzut pe țăranul salvator prin a cărui înțelepciune a fost salvat de la moarte sigură, a zărit deslușit piatra de pe mormânt pe care scria: „Călătorule, aici nu e sfârșitul, ci doar începutul.” , i-a văzut aievea pe colegii săi sectanți care vorbeau despre viaţa de apoi, şi desigur  a zărit-o pe scumpa lui mamă care acum era cu părul nins şi faţa brăzdată de plugul vremii, care îi spunea adesea despre Dumnezeu.
În această seară fără pic de nori, cu lună mare şi plină, Dragoş sta singur cu gândurile sale. Deși, afară  cerul era senin, în sufletul lui era furtună. Viaţa lui se afla acum, ca o barcă ce plutește în derivă pe o mare tulburată. Sufletul său, părea că a intrat într-un labirint din care nu putea să iasă. Toate potecile pe unde o luau gândurile-i se sfârșeau brusc în niște zidurile înspăimântătoare care îl țineau captiv. Ce să facă? Încotro s-o apuce? Înapoi era întuneric, iar înainte era o beznă năucitoare. La dreapta lui era o prăpastie, iar la stânga se afla un munte abrupt pe care nu-l putea să-l urce. Cu câteva ore înainte, a auzit foarte clar că trebuie să părăsească viaţa lui imorală care îl aduse în ruină. Vocea predicatorului îi răsuna puternic în urechi.
În acele minute chinuitoare, prin fața ochilor i se perindau imaginile vieții sale. A încercat să-și clădească viața pe ideologia ateistă. Potrivit acesteia, încerca să trăiască o viață morală. De atâtea ori se străduise din răsputeri să fie un om bun, cumsecade, dar tot de atâtea ori eșuase lamentabil. În mintea lui roiau un maldăr de întrebări. Oare nu cumva bunătatea umană este imposibilă fără Creator? Oare ateismul nu este și el o religie? Oare nu este nevoie de credință pentru a accepta învățăturile acestuia? Au oamenii de știință dovezi credibile atunci când neagă existența lui Dumnezeu? Oare chiar totul a apărut la întâmplare și omul își sfârșește existența la groapă? Dacă nu există Dumnezeu, care să-i ceară socoteală pentru faptele rele, atunci care este rolul acestora? Poate tot ce a crezut până acum era o minciună grosolană? De ce oare nu a putut să trăiască într-un mod corect? Viața lui de cele mai multe ori se sparse în țăndări. Putea oare să scape din jungla înfricoșătoare în care se afla, agățându-se de funia salvatoare pe care i-o arunca însuși Dumnezeu?
Ca să scape de infernul în care se afla trebuia să creadă în Dumnezeu şi în jertfa Fiului Său, după cum spunea predicatorul. Gândul acesta îi dădea fiori. Credința în Dumnezeu însemna prăbușirea întregii sale ideologii. 
Pe deoparte își dorea mult să evadeze din mizeria în care se găsea, acceptând să se prindă de firul care îi era aruncat. Pe de altă parte, însă se gândea că noua lui viaţă nu îi va permite să își dezlănțuie poftele trupești şi îi va închide gura când se va ivi vreun prilej să spună vreo glumă porcoasă. Deși nici ideologia comunistă nu-i permitea să facă aceste lucruri, cu timpul a înțeles că aceste fapte erau acceptate subtil. Dacă ar fi răspuns favorabil acelei chemări de sus şi-ar fi îngropat tinerețea împreună cu planurile sale mărețe pentru viitor. Trebuia să spună „adio!” carierei sale strălucite de pedagog şi de mare slujbaș al sistemului ateu. 
Faţa sa ovala era brăzdată de șiroaie de sudoare, mâinile şi picioarele tremurau ca varga, în spate simțea fiori reci iar inima i se zbătea cu atâta putere, încât i se părea că o să iasă din piept. Dragoş stătea acum față în față cu propria sa conștiință. Își dădea seama că acum era momentul crucial al vieţii sale. În aceste clipe i se putea schimba destinul.
Avea de ales între o carieră strălucită de învăţător ateu, condimentată cu un comportament mai deocheat şi o viaţă de sacrificiu tipică creștinului, însoțită de mari bucurii lăuntrice. Dacă alegea să rămână în aceeași stare de degradare morală, atunci va trebui să răspundă pentru devierile sale de la linia etică stabilită de partidul de care era atașat sau ar fi putut să scape în cazul în care nu era prins. Dacă, însă alegea să îmbrățișeze învățătura lui Hristos, trebuia să renunțe la multe privilegii pe care le avea până acum. Urmau multe represalii: de la excluderea din învățământ care devenise platformă de îndoctrinare şi povara căutării unui serviciu decent, până la umilire publică şi chiar pușcăria.
S-a frământat aşa până când au început să mijească zorii. Lumina zilei treptat, alunga întunericul nopții. Brusc, cerul s-a umplut de nori, de parcă s-a molipsit de tristețea apăsătoare din sufletul lui Dragoş.
Chiar dacă era vacanță, băiatul se hotărâse să mai rămână în oraș pentru a mai merge odată la misterioasa întâlnire care l-a pus pe gânduri foarte serios. Nu știa care este timpul când aveau loc acele adunări, dar s-a gândit să se ducă acolo și să întrebe pe cineva. Ținea bine minte unde era situată Casa de rugăciune, așa că s-a dus direct la locul cu pricina. Aici lângă ușă a văzut o tăbliță bătută în perete pe scria că întâlnirile au loc joi la ora 18, sâmbătă la ora 18, duminică la ora10 și la 18 și pe care nu o observase data trecută. 
Când sosi ziua de joi, Dragoș a ieșit din cămin pe la ora două după amiază. Își dorea ca să mai hoinărească prin oraș pentru ași limpezi mintea. Era o zi toridă, așa că în scurt timp s-a furișat sub un copac umbros și s-a așezat pe o bancă. Gândurile lui parcă o luaseră razna. Nicidecum nu le putea îndrepta pe un făgaș anume. Din când în când se luau la bătaie într-o luptă încrâncenată. Unele gânduri țineau cu Lenin, altele cu Hristos. Bietul flăcău se întreba cine oare va birui.
La ora când trebuia să înceapă adunarea, Dragoș era pe partea cealaltă a străzii, în spatele unui copac gros și se uita în direcția ușii. A observat că înăuntru au intrat bărbați și femei de mai toate vârstele. Unii dintre ei erau însoțiți de copii. Printre vizitatori a văzut și o mulțime de tineri, dar și de vârstnici. Toți aveau ținute modeste, dar bine îngrijite. 
A mai așteptat cam cinci minute, ca să fie sigur că va intra după ce programul va fi început. Intenționa să intre discret fără a atrage atenția cuiva. Când s-a strecurat înăuntru sala era în picioare și cânta o cântare. S-a oprit la ultima bancă. Cel de lângă el, i-a întins amabil cartea deschisă de cântări de pe paginile căreia se vedeau cuvintele cântului. Noul-venit a început să citească versurile:
1. O, Doamne mare, când privesc eu lumea,
Ce ai creat-o prin al Tău Cuvânt,
Și ființele ce-mpodobesc natura
Cum le-ntreții cu brațul Tău cel sfânt:

R: /: Atunci Îți cânt, Măreț Stăpânitor:
Ce mare ești, ce mare ești! :/

2. Privirea când mi-o-nalț și văd minunea:
Mulțimea astrelor ce-alerg pe cer,
Mărețul soare, cât și blânda lună,
Ca mingi de aur, plutind prin eter.

3. Când întâlnesc pe Domnu-n Cartea Sfântă
Și când zăresc mulțimea de-ndurări;
Pe-ai Săi aleși cum i-a iubit într-una
Și i-a condus prin binecuvântări.

4. Și-l văd pe Domnul pe pământu-acesta
Ca serv, dar plin de dragoste și har.
Zăresc în duh amara-I suferință
Și mântuirea ce mi-o dă în dar.

5. Când mă apasă sarcini mari și grele,
Când sufletul mi-e trist pân` la mormânt,
El se apleacă plin de mângâiere,
Mă face liber de-orice legământ.

6. Când Domnul Sfânt va reveni-n mărire
Și când voi sta uimit în fața Sa,
Eu voi striga în sfântă adorare:
"Ce mare ești, ce mare-i slava Ta!"

După ce au cântat, toți au închis ochii. De undeva de pe o bancă din față se auzea o rugăciune. Aceasta era una simplă, care părea că vine din inimă. Prin această rugă, credinciosul mulțumea lui Dumnezeu pentru ajutorul Său și-l ruga să binecuvânteze adunarea din seara aceasta. Dragoș a fost surprins de simplitatea rugăciunii. Parcă omul ar fi vorbit cu cineva apropiat. Ce ciudat i se părea că acești oameni numai ce au cântat despre măreția lui Dumnezeu, iar acum vorbesc cu El cu atâta sinceritate. 
Apoi s-a făcut liniște, iar la tribuna așezată în fața sălii la capătul culoarului a apărut același vorbitor. A citit câteva propoziții dintr-o carte neagră și groasă pe care o numea Biblia. După citirea solemnă, adunarea a ocupat locurile. Pentru câteva clipe s-a făcut o liniște desăvârșită. Mai apoi, predicatorul a început să rostească cu multă vervă un discurs. Din spatele pupitrului, cuvintele rostite cu pasiune se revărsau în toate ungherele sălii captivând întreaga audiență. Aflat în capătul celălalt al sălii, chiar la ușă, Dragoș era și el în acea audință.
Oratorul vorbea despre un rege al lui Israel, care a trăit cum mult timp înainte de nașterea lui Isus Hristos, pe nume Solomon. 
Solomon, cel mai înțelept și cel mai bogat om de sub soare, l-a sfârșitul vieții lui, scrie un soi de carte de memorii intitulată Eclesiastul, adică „predicatorul”. Ar fi putut să-i pună numele cărții „Amintiri din tinerețe”, pentru că această scriere ilustrează foarte bine frământările și zbuciumul vieții lui din tinerețe. Chiar în primele două capitole, autorul, își amintește căutările lui după sensul vieții. 
(1)	La început, crede că sensul vieții constă în inteligență și în știință. Pentru aceasta el a încercat să le cunoască pe toate.  
„M-am dedicat studiului şi cercetării înțelepciunii cu privire la toate lucrurile care se săvârșesc sub ceruri; aceasta este o ocupație obositoare, pe care Dumnezeu o dă oamenilor ca să se îndeletnicească cu ea” mărturisește Solomon 
Iată un om cu poftă de școală. Deși era rege și-a dedicat o parte din viață cercetărilor. A obținut cunoștințe din toate domeniile posibile. Ajutat de înțelepciunea de sus, Solomon, a putut să-și satisfacă setea de cunoaștere. Era de-a dreptul obsedat de studiu. Acest personaj a fost realmente un șobolan de bibliotecă. De la el s-au molipsit atâția oameni de-a lungul vremii îmbătrânind prin biblioteci. Unii și-au făcut adevărate cariere din cercetare. Poate și tu a-i încercat de-a lungul vieții să-ți faci un rost pe lumea asta citind și scriind. Ai citit carte după carte ronțăind cu mare poftă ideile pe care le-ai întâlnit. Dar, până la urmă ai ajuns la aceeași concluzie ca Solomon: „deșertăciune și goană după vânt. Căci unde este multă înțelepciune, este și mult necaz, și cine știe multe , are și multă durere.” 
(2)Regele Solomon caută sens în viață apelând și la divertisment. La un moment dat a crezut că rostul vieții este să se distreze cât mai bine. În fiecare zi el dădea petreceri la care veneau oaspeți de rang înalt. Amuzamentul a devenit un stil de viață pentru el. Și tu, asemenea regelui, ai crezut că rostul vieții este să te simți bine, să te distrezi și să veselești. Circ, cinema, teatru, jocuri, mâncare, excursii, spectacole de tot felul au fost deviza vieții tale.
„Alungă orice gând de tristețe și să mă împlinesc veselindu-mă” continuă împăratul de la Ierusalim. Distracție, distracție, distracție este și filosofia acestei lumi. „Pâine și circ” spuneau romanii, crezând că pentru asta este viața: să mănânce și să se veselească pentru că mâine vor muri. Dar în mod paradoxal, realizezi că după ore întregi de distracție, ești mai gol pe dinăuntru decât înainte. Apoi tragi linie și spui la fel ca Solomon: deșertăciune și goană după vânt.
(3)Autorul Eclesiastului mai încearcă să caute un sens în viață și în băutură. Era regele cel mai bogat de pe pământ. Putea să aducă la palat cele mai rafinate și alese vinuri din orice pivniță a lumii. S-a gândit că băutura îl va face fericit… dar s-a ales doar cu rușine și cu aceeași amară concluzie: deșertăciune și goană după vânt. Am auzit multe mărturii despre tineri care se apucă de băut sau chiar mai rău, de droguri. Poate a-i fost tentat să fumezi și tu câteva frunze de marijuana, sau să inhalezi vreun praf alb sau poate chiar să te injectezi. Dacă, da, atunci îți dai seama că viața ta s-a dus de râpă. Ai ajuns asemenea unui gunoi care trebuie aruncat. Ți-ai dat seama că ai ratat viața ta. Și acum te afli într-o temniță de unde nu mai poți să scapi. Dependența de alcool, de droguri și de orice altceva este înfiorătoare. 
Oare care este sensul vieții? Cred că am răspuns la întrebare, și-o fi spus Solomon. (4)	El constă în avea cât mai mult bogății. 
„Mi-am lărgit lucrările: mi-am construit case şi mi-am sădit vii, mi-am amenajat grădini şi parcuri şi am plantat în ele pomi cu tot felul de roade. Mi-am făcut iazuri cu apă pentru a uda mulțimea pomilor ce au răsărit. Mi-am cumpărat sclavi şi sclave şi am avut sclavi născuți în casă; am avut turme – vite şi oi – am avut mai multe dobitoace decât toţi cei ce fuseseră înainte de mine la Ierusalim. Mi-am strâns argint şi aur, bogății împărătești şi provincii… M-am îmbogățit şi am sporit în avuție mai mult decât predecesorii mei de la Ierusalim… Nu am refuzat nimic din ceea ce mi-au cerut ochii şi nu mi-am oprit inima de la nici o bucurie, căci inima mea s-a bucurat de toată osteneala mea şi aceasta mi-a fost partea din toată truda mea. Apoi, când m-am uitat la toate lucrările făcute de mâinile mele şi la toată truda cu care le făcusem, am înțeles că totul este numai deșertăciune şi goană după vânt şi că nu există nici un câștig sub soare”, mărturisește, în continuare, cu multă amărăciune, cel mai bogat om care a trăit sub soare.
Acest tip chiar a fost bogat. Avea grămezi de aur. Avea tot ce și-ar fi dorit pe lumea aceasta. Avea palate, parcuri, lacuri, servitori. Putea să facă orice excursie pe care și-o dorea. Putea să își cumpere tot ce voia. Putea să locuiască în cel mai scump loc de pe planetă. Putea să se înfrupte din toate bucatele din lume. Asta-i viață… acesta-i rostul vieții… 
Și totuși, dacă a-i putea să discuți cu vreun bogat și să-l întrebi dacă este fericit îți va spune că are dureri de cap, că este stresat, că este singuratic, că nu are prieteni, că familia lui se prăbușește și că simte că banii îl îngroapă de viu. Bogăția te  poate ucide și poate să îți destrame familia. Poate cochetezi și tu cu ideea îmbogățirii. Crezi ca acesta este sensul vieții tale pe acest pământ. Ți se pare că dacă ai avea totul la picioarele tale vei fi împlinit… Este doar un vis care poate fi transformat într-un coșmar. Chiar dacă ai avea toată lumea, cu mare ușurință îți pierzi sufletul.
Având în vedere natura pervertită omului, nu este deloc ciudat faptul, că Solomon, caută sensul vieții și (5) în imoralitate. „Mi-am adus cântăreți și cântărețe și desfătarea fiilor oamenilor: o mulțime de femei.” își continuă trista poveste Eclesiastul. Pentru monarhii vremii era ceva normal ca aceștia să aibă câte un harem. Solomon a avut în haremul său: 300 de soții și 700 de concubine. Era un adevărat gigolo. Unii îl invidiază pe Solomon pentru performanțele sale. 
Regele, însă ar spune acestora: nu mă invidiați, compătimiți-mă. Aceste femei m-au dus la cădere. Au venit în viața mea cu tot pachetul religios. A trebuit să le fac temple și idoli și să merg cu ele la închinare. Ele m-au nenorocit. Unii bărbați se văd macho lăudându-se cu numărul de femei pe care le-au avut. Nici femeile nu sunt mai prejos.. Poate și în mintea ta clocesc ouăle acestui mod de viață libertin. Biblia numește o astfel de viață – desfrâu, preacurvie, necurăție. 
Atunci care este sensul vieții? Cărțile, divertismentul, alcoolul și drogurile, bogățiile și nici imoralitatea nu pot nicidecum să îți dea vreun rost în viață. În loc să îi aducă omului fericire, acestea îi aduc numai dureri și unele dintre ele ruinarea fizică și spirituală. 
A găsit până la urmă regele Solomon, sensul vieții. Da, el l-a descoperit. Ultimul capitol al Memoriilor sale este dedicat tocmai acestui sens al vieții.
(6) „Adu-ţi aminte de Creatorul tău în zilele tinereții tale, până nu vin zilele cele rele şi până nu se apropie anii când vei zice: «Nu găsesc nici o plăcere în ei!»; până nu se întunecă soarele şi lumina, luna şi stelele şi până nu se întorc norii după ploaie. În zilele acelea încep să tremure paznicii casei şi se îndoaie cei tari, se opresc cei ce macină, care s-au împuținat, şi se întunecă cei ce se uită pe ferestre, se închid cele două uși care dau în stradă şi scade sunetul morii. Atunci te vei scula la ciripitul păsării, dar glasul tuturor cântărețelor se va auzi înăbușit; te vei teme de înălțimi şi te vei speria pe drum! Adu-ţi aminte de Creatorul tău, până nu înflorește migdalul până nu se târăște lăcusta şi trece pofta, căci fiecare merge spre casa cea veșnică, iar bocitorii cutreieră pe stradă; până nu se rupe funia de argint şi până nu se sparge vasul de aur, până nu se sfărâmă vasul la izvor şi până nu este zdrobită roata la fântână; până nu se întoarce țărâna în pământ, de unde a fost luată, şi până când suflarea nu se întoarce la Dumnezeu, Cel Care a dat-o. O, deșertăciune a deșertăciunilor, zice oratorul. Totul este deșertăciune!” … Concluzia la tot ceea ce ai auzit este aceasta: «Teme-te de Dumnezeu şi păzește poruncile Lui, căci aceasta este datoria fiecărui om. Fiindcă Dumnezeu va aduce la judecată fiecare lucrare tot ce este ascuns, fie bine, fie rău.»”.
Sensul vieții pe pământ constă într-o relație cu Creatorul. Dumnezeu l-a creat pe om ca să între într-o comuniune cu el. După ce este creat omul, Domnul intră în discuție cu el. Textul biblic arată că până a-l crea pe om, Dumnezeu vorbește cu El însuși în cadrul persoanelor Sfintei Treimi: să fie lumină, să fie o întindere de apă, să se strângă la un loc apele și să apară verdeață, să fie niște luminători, să mișune apele de viețuitoare și să zboare păsări în văzduh, să dea pământul viețuitoare, să facem om după chipul și asemănarea noastră… 
Dar după ce l-a creat pe Adam și apoi a creat-o pe Eva… Dumnezeu le vorbește lor: „Creșteți, înmulțiți-vă, umpleți pământul și supuneți-l…” Iată un interlocutor, un partener de discuție. Ce minune, un Dumnezeu transcendent, preaînalt, atotputernic, atotprezent, sfânt, veșnic și atotcunoscător să intre în dialog cu omul. Paradisul era paradis nu pentru că omul se bucura de toate bunătățile de acolo, nici pentru că nu exista violență, nici pentru că era într-o stare de satisfacție, ci pentru că era în comuniune directă cu Dumnezeu. Adam avea posibilitate la modul literal să comunice du Dumnezeu. Aceasta este fericirea supremă pentru ființa umană.  
Când omul a mâncat din pomul interzis, această relație s-a rupt. Păcatul înalță un zid de despărțire între om și Domnul. La cruce Domnul Isus a făcut o spărtură în acest zid mai gros decât zidul chinezesc. El i-a întins omului o mână ca să restabilească legătura care s-a rupt în grădina Eden.  Dar oare cum pot intra în această relație cu Dumnezeu? Cum este posibil ca eu un păcătos să intru în această legătură directă și strânsă cu Creatorul? Răspunsul este foarte simplu: recunoscând că ești un păcătos și acceptându-l în inima ta pe Domnul Isus ca Mântuitor și Domn personal.
Dragoș era înmărmurit. I se părea că Solomon nu vorbea despre sine, ci despre el, Dragoș. Acest împărat care a căutat fericirea se asemăna leit cu propria persoană care era într-o goană nebună după sens.
La fel ca monarhul din Israel, i-a plăcut și lui cartea devenind un șobolan de bibliotecă. Chiar dacă lecturile nu aveau nimic rău în ele. Chiar erau recomandate pentru dezvoltarea personalității sale. Însă nicio carte nu i-a putut aduce vreun strop de fericire.
Aidoma acestuia, a avut o plăcere deosebită să se distreze. Deși de cele mai multe regreta momentele de amuzament pe care le considera niște escapade de pe drumul croit de ideologia comunistă. 
Asemenea nesăbuitului rege, a căutat să-și astâmpere setea de fericire, consumând cantități industriale de tărie până când se îmbăta criță pierzându-și mințile. Mai mult decât atât, spre deosebire de Solomon, el a inhalat și din iarba ucigătoare care l-ar fi ucis, dacă mergea târgul din Dushanbe. 
Așijderea celebrului personaj, a avut și el o viață imorală, iar ca să-și acopere desfrâul și-a omorât copilaș nenăscut. Curvia l-a transformat într-un criminal. Nu de puține ori chipul bebelușului măcelărit i se arăta în somn și îi spunea: „Tată!”
Totuși ceva îl diferenția pe Dragoș de marele rege. El nu era bogat. Uneori nu avea nici o lețcaie în buzunare. Nu nega faptul că și-ar fi dorit să aibă niscaiva bănuți care l-ar fi ajutat să-și îndeplinească vechiul vis de a vizita  atât capitalele republicilor sovietice pe veci înfrățite ale scumpei lui Uniuni Sovietice, cât și cele mai pitorești locuri montane, siberiene, marine, fluviale ale minunatei sale patrii, să-și cumpere cărți, să-și achiziționeze o mașină sau să-și construiască o casă. Aceste visuri se băteau cap în cap cu modestia promovată de partid. Bogătașii au fost dușmanii societății așa că ei trebuiau stârpiți cu desăvârșire. Totuși dorința lui mare de a vizita capitala Tadjikistanului, l-a împins să comită un jaf. Sărăcia l-a transformat într-un hoț care i-a furat banii unui bătrân. I-a luat bucățica de pâine de la gură. Ce ipocrit era partidul care făcea din oamenii săraci niște hoți ordinari.
Discursul pe care îl auzise îi întrase ca un cuțit în inimă. Dragoș și-a dat seama că era un căutător de fericire care a eșuat. Aceasta era ca o minge după care alerga și pe care nu o putea prinde. Crezuse că idealurile leniniste va reuși să-i dea satisfacție lăuntrică, însă se înșelase. Își dădea seama că îi lipsea ceva, dar nu știa ce anume. Acum parcă avuse o revelație. Avea nevoie de Dumnezeul pe care îl crezuse inexistent. Fusese un ateu înflăcărat. Luptase cu înverșunare cu acest Dumnezeu. Dacă Dumnezeu nu există, de ce să lupți cu Cineva care nu este? Cum poți lupta cu o iluzie? De unde atâta ură față de o himeră? Ceva nu se leagă.
În timpul rugăciunii de încheiere, Dragoș a ieșit afară. Umbrele serii se întinse leneșe peste orașul sufocat de căldura verii.  Băiatul, o luase repede spre cămin, ca nu cumva să îl cunoască cineva și să îl ia la întrebări. N-avea chef să vorbească cu nimeni. Avea nevoie de singurătate pentru a medita la ceea ce a auzit la adunarea la care tocmai participase. 
Trecând pe lângă un parc a observat o bancă goală de sub doi copaci frunzoși. Deși ar fi vrut să discute cu el însuși în camera sa fără să fie stingherit de nimeni, scaunul acela de scânduri verzi i s-a părut un loc mai potrivit pentru monolog.  Prin urmare, s-a dus și s-a așezat pe bancă, nu înainte de a scruta împrejurimile ca să nu fie vreun cunoscut prin apropiere. Vântul legăna ușor frunzele de deasupra capului, oferindu-i lui Dragoș o senzație plăcută de răcoare. Printre crengile împletite ale copacilor se zărea un cer trandafiriu. Peste tot se auzeau triluri armonioase de păsările aciuate în parc. Peste trotuarul din fața lui Dragoș, se afla un răzor bine îngrijit de trandafiri a căror culoare se contopea cu cea a soarelui. Deși era seara, se mai auzeau glasuri vesele de copii aflați pe terenul de joacă din colțul parcului. Ici colo se puteau vedea trecători grăbiți spre casă. Din când în când treceau și cupluri de tineri și de vârstnici, grupuri de câte trei-patru, sau oameni singuri ieșiți la o promenadă pentru a culege picăturile de răcoare oferite de umbrele serii sau a admira splendidul apus de soare. 
Privirea lui Dragoș fu atrasă de o pasăre maronie care desena pe cer cercuri mari. Aceasta parcă îi vorbea despre libertatea nelimitată de care se bucura, făcându-i în ciudă. Libertatea lui era una foarte limitată. Chiar în aceste clipe ea lipsea cu desăvârșire. El simțea că este închis într-o colivie ferecată cu șapte lacăte. 
În noaptea aceea avu un vis straniu. Se făcea că era în mijlocul unui câmp cu iarbă deasă și mare de culoare verde închisă care se unduia în bătaia vântului. La un moment dat s-a apropiat de el, țăranul îmbrăcat în cămașă albastră și ițari negri și încălțat în opinci maronii,   care îi apăruse într-un alt vis pe când era copil și care-l învățase cum să scape de foame salvându-i astfel familia de la pierzare. Acest bărbat îi făcea semn să se uite într-un anumit punct. Imediat Dragoș a întors privirea în acea direcție. Undeva departe se vedea ceva nedeslușit. Frecându-se la ochi, încerca să se uite mai bine. Însă nu reușea să deslușească nicidecum ce era acolo. Atunci s-a sculat și a început să meargă spre acel punct. Iarba deasă îi îngreuia mersul. După mari eforturi, Dragoș a ajuns într-un loc de unde putea să vadă clar imaginea. Era o cruce din două bucăți de lemn neșlefuit. Pe ea se afla atârnat un bărbat trecut de 30 de ani. Mâinile lui întinse, erau prinse de bățul transversal de două piroane de sub care se vedea dâre mari de sânge. Picioarele îi erau puse unul peste altul și erau agățate împreună cu un alt cui mare și ruginit de bârna transversală. Din rana produsă de piron la fel se putea vedea cum curgea un fir de sânge. Fața Lui era umflată și învinețită. Peste părul lui năclăit era așezată o coroană împletită din crengi care avea țepi mari ce îi străpungeau pielea capului. De sub fruntea Sa, brăzdată de răni ieșea niște ochi blânzi și senini care emanau o bunătate pe care cu greu putea fi descrisă. Pe întregul corp, privitorul putea să vadă urmele adânci lăsate de loviturile de bici. Pe alocuri pe trup, se zăreau chiar porțiuni mari de carne vie.
Parcă din senin, a apărut predicatorul pe care-l auzise în seara trecută. Era îmbrăcat în aceleași haine și ținea în mână aceeași carte deschisă. Cu gura larg deschisă și cu o mare convingere, omul a rostit: „A murit pentru tine!”.
În acel moment Dragoș s-a trezit transpirat. Afară era o noapte întunecată. S-a dus la geam și l-a deschis. Apoi a încercat să străpungă cu privirea sa întunericul. Nu putea să vadă decât o așchie de lumină aruncată de un felinar chior atârnat de un stâlp îndepărtat. Peste tot se auzeau greierași care își cântau nestingheriți partiturile nocturne. Aerul proaspăt împins în încăpere de o briză ușoară trecea pe lângă Dragoș, mângâindu-i fața și uscându-i sudoarea.
Dragoș a tras ceva pe el și a ieșit afară. Prin întuneric a bâjbâit drumul spre o bancă din curte și s-a așezat. În minte îi stăruia imaginea muribundului însângerat de pe cruce. Ochii i s-au împăinjenit și Dragoș a izbucnit în lacrimi. Erau lacrimi de căință pentru viața lui nesăbuită. În acele clipe i se perindau pe dinainte toate faptele sale nelegiuite pe care le regreta. Îi părea teribil de rău pentru toate acțiunile sale păcătoase. 
Apoi a simțit o imensă ușurare, de parcă cineva i-a luat o mare povară care îl apăsa greu. A început să plângă și mai tare. Lacrimile curgeau șiroaie pe obrajii săi uscățivi. De data aceasta erau lacrimi de fericire. 
Chiar deasupra lui, cerul a fost brăzdat de un fulger care a luminat totul în jurul lui. Acesta a fost urmat de un bubuit asurzitor. În scurt timp a început să plouă cu găleata. Picăturile mari de apă cădeau peste tot împrospătând natura. 
Ploaia nu-l ocolea pe Dragoș. Acesta s-a ridicat de pe bancă și a început să se plimbe printre picăturile grele care îl udase leoarcă. Lacrimile lui fericite se amestecau cu stropii care cădeau cu putere. Avea senzația că însuși Dumnezeu plânge de bucurie.  
Dragoș plângea de bucurie că l-a găsit pe Dumnezeu, iar El plângea de fericire că băiatul pierdut a fost găsit. 
În acea noapte ploiasă Dragoș l-a întâlnit pe Dumnezeu.  
***
Moș Dragoș, își terminase de sorbit cafeaua amară. Mai avea multe amintiri de depănat, însă îl așteptau multe treburi de făcut în acea zi. Așa că a dus cana goală în casă și a așezat-o în chiuvetă ca mai târziu să o spele, apoi s-a apucat de lucru.

După această misterioasă experiență, Dragoș a continuat să frecventeze acea adunare mică. Predicatorul i-a dat o Biblie pe care a început s-o studieze. Totuși era rezervat față de studiile organizate de acea comunitate. Așa că a cercetat Sfânta Scriptură mai mult singur. În final s-a convins că mica adunare se străduia din răsputeri să trăiască după principiile biblice. 
Mare i-a fost mirarea când la una din întâlnirile comunității o zărește pe Olga. Nu-i venea să creadă. Era chiar fata de care se îndrăgosti-se în trenul care-l ducea spre Moscova. Când s-a dus la ea, nici ei nu-i venea să creadă. Devenise și ea o urmașă a lui Isus. Cei de la universitate au dat-o afară atunci când au aflat de hotărârea ei. Ca urmare a excluderii, ea s-a mutat înapoi la Chișinău. Curând și Dragoș a fost exmatriculat de la Institutul Pedagogic fiind acuzat de „blasfemie” împotriva statului și a leninismului. 
După o vreme de curtare cei doi s-au căsătorit. Au avut o căsnicie minunată. În fiecare an cei doi încercau să aibă câte o vacanță împreună, așa cum și-a propus cândva Dragoș. Până la prăbușirea URSS-lui, au călătorit nu doar în toate capitalele republicilor sovietice, ci au vizitat lacul Baical, munții Ural, fluviile Volga, Enisei și Obi, peninsula Kamciatca, Leningradul cu palatele și muzeele sale splendide și alte locuri pitorești ale întinsei Rusiei. Totodată, au călătorit în munții Caucaz și Pamir, la marea Ural, marea Caspică, marea Baltică și peninsula Crimea. În toate aceste locuri mirifice ei îl lăudau pe Creatorul pentru minunata sa creație. Totodată s-au rugat pentru oamenii care erau prizonieri într-un imperiu al fricii și al ateismului. 
După destrămarea Uniunii Sovietice, familia lui Dragoș a putut să treacă granițele și să ajungă în țara pe care o ura l-a început, dar mai târziu din curiozitate vroia s-o vadă cu ochii lui. Prin urmare, a făcut multe călătorii în România vizitând cele mai frumoase locuri.
Cu câțiva ani înainte ca draga lui Olga să plece în eternitate, venea în fiecare vară în vacanță la Lacul Roșu. Într-una dintre aceste călătorii și-a notat impresiile într-un soi de jurnal pe care îl citea și îl răscitea în serile lungi de iarnă mai cu seamă de când se prăpădise nevasta.
De fiecare dată vin cu plăcere pe acest tărâm de basm făurit de Creator pentru a încânta ochiul şi a curăţi plămânii intoxicaţi de aerul oraşului.
De cum treci de Bicaz Chei, părăsind ţinutul vechii Moldovei şi intrând în fascinanta Transilvanie, drumul îşi face loc printre nişte stânci abrupte iar pe alocuri chiar muşcă din pietrele masive, lăsând impresia că şoseaua este săpată în stâncă. Astfel călătorul este năucit de splendoarea peisajului şi de serpentinele abrupte care îi cresc adrenalina. Pe lângă pereţii stâncoşi de pe margine, drumeţii văd tot felul de comercianţi pe tarabele cărora se află tot soiul de obiecte confecţionate manual prin părţile locului, precum şi multe articole aduse din îndepărtata Chină. 
După ce urci peste serpentinele înfiorătoare, treci printr-un tunel şi apoi intri în Lacu Roşu.  Nu este nici oraş, nici sat, ci o adunătură de cabane semănate la poalele munţilor care înconjoară lacul pe care oameni îl numesc Lacu Roşu. Proprietarii acestor căsuţe de munte mai tot timpul, dar mai cu seamă în sezonul estival, sunt în aşteptarea turiştilor dornici de a găsi tihnă pentru trupurile şi minţile lor obosite de munca birourilor sau fabricilor, dar şi a celor care vor să admire frumuseţile locului şi bineînţeles sunt gata să-şi scuture aici agoniselile făcute de-a lungul întregului an. 
Este de-a dreptul, şocant să auzi peste tot vorbă ungurească. Chiar Lacu Roşu are şi un nume unguresc – Gylkosto, semn că pe aceste meleaguri sălăşluieşte de veacuri o populaţie majoritar maghiară. Din această cauză vin aici mulţi turişti din Ungaria dornici să respire aerul de munte care este de negăsit în ţara lor. De o bună bucată de vreme, acest tărâm populat de unguri îşi cere cu vehemenţă autonomie, dorinţă spulberată de fiecare dată de cârmuitorii de la Bucureşti.
Atracţia staţiunii este prin excelenţă lacul în formă de litera „L” acoperit de nuferi şi plin de buşteni care ies la suprafaţă, nedumerind vizitatorul. Pe luciu lacului liniştit, printre bârne poţi vedea  plutind o mulţime de bărci cu turişti sau tineri îndrăgostiţi.
Chiar pe malul lacului aproape de drumul naţional se află şi cel mai mare târg de artizanat din zonă. Vânzători de toate vârstele – de la copii până la bătrâni – te îmbie în ungureşte şi în româneşte să le cumperi marfa. Aici poţi găsi tot felul de mărunţişuri – vederi, abţibilduri, jocuri de şah, cărţi de joc, căni, cuverturi, hărţi  ale României sau ale Ardealului, jucării, cojoace, pălării şi bineînţeles tot felul de ii.
Puţin mai jos de tarabele precupeţilor, este un conglomerat de restaurante a căror aromă de mici şi gulaş dar şi de alte bunătăţi culinare fac să plouă în gura fiecărui vizitator. Ceea ce te opreşte să te aşezi la masă este doar vederea preţurilor pipărate. Şi atunci te mulţumeşti doar cu mirosul acelor bucate pe care le savurează doar cei cu buzunarul gros. Totuşi se găseşte câte ceva şi pentru cel cu punga subţire. Pentru 10 lei poţi cumpăra un cozonac unguresc care nu este mai puţin gustos decât preparatele din restaurante şi care se găsesc la multe tarabe de prin preajmă.
Dar nu pentru târguri şi mâncătorii vine omul aici, ci pentru frumuseţile locului. Oriunde îţi întorci privirea, rămâi fascinat de priveliştea care ţi se deschide în faţă. Munţii acoperiţi cu molid care străjuiesc acest colţ de rai îţi taie respiraţia. Vârfurile lor care ating cerul te cheamă să priveşti la iscusitul lor Sculptor şi să strigi din toţi bojocii: „Ce mare eşti! Ce mare eşti!” Uitându-te la măreţia munţilor, fiinţa întreagă este cuprinsă de veneraţie faţă de Marele Artist care a dăltuit în scoarţa pământului aceste piscuri miraculoase. Fără grai, aceşti giganţi ai naturii vorbesc despre maiestatea şi atotputernicia celui Preaînalt. 
Vara aceasta, poate mai mult ca altădată, staţiunea era plină de turişti. Toate cabanele erau pline de oaspeţi, aducând venituri frumuşele în pungile proprietarilor. Astfel în toate ogrăzile te izbea mirosul de fum de mici, care a ajuns să fie un soi de emblemă a turismului montan românesc. 
Într-una din zile, pe când razele soarelui se strecurau printre acele de brad, lecturând Scriptura ochii mi s-au oprit la versetele 7 şi 8 din Psalmul 114. Am rămas fără grai. Autorul parcă vorbea despre Lacul Roşu: „Da, cutremură-te, pământule, înaintea Domnului, înaintea Dumnezeului lui Iacov, care preface stânca în iaz şi cremenea în izvor de ape.”. Or, tocmai această gură de apă s-a format dintr-o stâncă. Mărturie stau vârfurile pomilor înecaţi.
Puţin mai târziu, când soarele era deja sus, având arcul încordat pentru aşi arunca razele sale peste pământ, m-am prins, pentru nu ştiu câta oară,  admirând munţii care vrând nevrând îţi furau privirea. 
Într-o seară, am făcut împreună cu soţia o promenadă pe un drumeag care şerpuia printre stânci şi brazi oferind un decor încântător pentru discuţiile atât de necesare oricărui cuplu familist. O astfel de vacanţă, este aducătoare de aer proaspăt peste relaţia de familie, poluată de aglomeraţia cotidiană a oraşului, precum  şi de stresul serviciului. În mica excursie am trecut pe lângă o cireadă de văcuţe. Toate aveau legate la gât tălăncuţe pentru a fi auzite de stăpân dacă s-ar fi rătăcit. Mi-am adus aminte de copilărie. Cu mare drag mă duceam la păscut vacile pe imașul satului. Era un timp în care îmi trăiam copilăria la cote maxime, jucându-mă tot felul de jocuri cu ceilalţi copii care mă însoţeau şi dându-mi frâu liber la gură pentru a striga nestingherit şi a asculta ecoul. Drumușorul pietruit îşi croia loc de-a lungul unui fir de apă numit Pârâul oii, şi noi mergeam în amonte fiind vrăjiţi de clipocitul apei, dar şi de micile şi frumoasele cascade. 
Pe la mijlocul vacanței, am fost spre satul Bicăjel. Drumul urca o pantă abruptă fiind mărginit pe de o parte de stânci înalte, iar pe cealaltă parte de o vale imensă care oarecum îţi dădeau fiori. Am trecut pe lângă un izvor care ne-a dat generos din apa sa cristalină şi rece ce ne-a potolit setea. Urcând povârnișul, am lăsat în urmă peisajele desprinse din paradis. La un moment dat, privirea ne-a fost izbită de doi munţi care parcă se întâlniseră şi stăteau la sfat confirmând vechea zicală: „Munte cu munte se întâlneşte”. În vârf, am dat de un aşezământ de închinare care îi chema prin prezenţa sa pe turişti să îl slăvească pe Marele Artist al acestui ţinut de poveste. Continuându-ne drumeţia, am admirat cabanele care mai de care mai frumoase, precum şi pajiştile cu iarbă deasă şi mustoasă. 
Spre seară, paşii mei şi a iubitei mele, s-au aventurat spre un loc sălbatic. Am mers pe o potecă străjuită de garduri vii de brazi mai tineri şi mai bătrâni de-a lungul unui alt pârâiaş. Străbătând cărarea, în acest loc de sălbăticie, ne simţeam singuri pe lume, fericiţi că suntem doar noi doi, de parcă am fi fost Adam şi Eva înainte de cădere.
„Cum este înconjurat Ierusalimul de munţi, tot aşa înconjoară Domnul e poporul Lui, de acum şi până în veac.”(Ps. 125.2). Aceste cuvinte sunt cât se poate de potrivite, pentru odihna sufletului celui care ajunge în aceste locuri mirifice împrejmuite de munţi. Mai cu seamă, vârful Suhardul Mic şi vârful Ucigaşul, deşi înfiorători când eşti pe creasta lor, ei varsă încredere în Creatorul şi Părintele de sus.
De peste tot, pe unde călătoresc, vreau să mă întorc cu nerăbdare acasă, însă, de aici nu aş mai pleca niciodată aşa încât m-aud murmurând: „să facem trei colibe...”. Nu te mai saturi să priveşti splendorile locului şi să asculţi muzica adierii de vânt, a apei curgătoare, a gâzelor şi a păsărilor. Ai impresia că eşti într-o sală mare şi asculţi o simfonie celebră.
Ne-m bucurat ca nişte copilaşi, şi de călătoria din jurul lacului. Am admirat tot soiul de floricele şi de fluturaşi. Personal am şi cules din aceste încântătoare plante de munte oferindu-le scumpei mele soţii. În coada iazului am trecut pe un podeţ de lemn care a făcut promenada noastră şi mai interesantă. Pe luciul apei, se oglindeau brazii de pe margine, iar printre buşteni pluteau o mulţime de bărci cu turişti.
Într-o altă seară, a început să ploaie, iar noi ne-am strecurat printre picurii de ploaie, ce-i drept cu maşina, şi am ajuns la Vârful Pângăraţi. Am parcat Opelul lângă nişte comercianţi de miere şi am aşteptat să treacă ploaia. Apoi am urcat vârful prin iarba umedă, respirând cu nesaţ proaspătul aer alpin. Când am ajuns sus, în faţă ni s-a deschis o privelişte de-a dreptul năucitoare. Cât cuprindeai cu ochiul vedeai magnificii munţi împăduriţi, iar pe alocuri poieniţe cu pajişti pe care păşteau oi şi vaci. În vale, se vedea un drum asfaltat şi bine întreţinut care şerpuia spre orăşelul Gheorghieni. În zare se vedeau acoperişurile roşii ale caselor din această aşezare omenească. Coborând, n-am putut rezista tentaţiei de a nu cumpăra miere polifloră. Aşa că ne-am făcut cu un borcan plin cu rodul albinelor care a produs multă bucurie celor dragi care s-au înfruptat din delicioasa miere.
În ultima zi, am făcut o drumeţie, împreună cu un grup de tineri şi copii, pe vârful muntelui a cărui nume îţi dădea fiori – Ucigaşul, numit aşa pentru că mulţi au căzut de pe el şi și-au pierdut viața. Pe o cărare marcată am urcat nu fără efort pe acest munte. În cale am dat de un luminiş pur şi simplu încântător. Era o pajişte mare în care iarba creştea în voie. Printre firele de iarbă se întâlneau pâlcuri de floricele de tot soiul. Soţia mea, a cules un braţ mare de flori pentru a le usca şi a le folosi la preparatul ceaiurilor. În vârful muntelui am putut admira lacul în toată splendoarea sa. Atunci am văzut forma de „L” al iazului. Am înălţat o rugă de adorare spre cer şi copleşiţi de spectacol ne-am întors la cabană. Ne-am adunat catrafusele, şi după masa de prânz am pornit, fără prea multă dorinţă, spre casă.
Mereu voi fi un îndrăgostit irecuperabil al acestui colţ de paradis numit „Lacu Roşu”.
Pentru ca să poată face aceste călătorii, Dragoș împreună cu soția lui au muncit din greu, fiind angajați la o fabrică de conserve din satul natal unde se stabilise după ce a fost exmatriculat din școală. Din cauza muncii în ture, a putut să-și deschidă o mică tâmplărie, care în mod straniu pentru acele vremuri socialiste a fost tolerată de către autorități. În felul acesta putea să pună ceva bani deoparte.
***
Deși întâlnirea din noapte, i-a adus și multe necazuri, binecuvântările au fost cu mult mai multe. Experiența respectivă i-a schimbat pur și simplu viața, i-a dat o famile și un nou destin. În fiecare zi, Dragoș se bucura că a avut parte de o astfel de întâlnire.







